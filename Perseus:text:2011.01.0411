<TEI>
    <teiHeader>
        <fileDesc>
            <titleStmt>
                <title xml:id="syri">
                    <title>Syrias</title>
                    <abbr>Syrias</abbr>
                    <bibl>Syrias (*Florentiae 1591)</bibl>
                </title>
                <author xml:id="BARGAEUS">
                    <name>Bargeo</name>
                    <date>Barga 1517 - Pisa 1596</date>
                    <gloss>Petrus Angelius Bargaeus</gloss>
                    <abbr>BARGAEUS</abbr>
                </author>
            </titleStmt>
            <publicationStmt>
                <authority>Musisque Deoque 2007</authority>
                <availability status="free">
                    <p>This text may be freely distributed, subject to the following
    restrictions:</p>
                    <list>
                        <item>You credit Perseus, as follows, whenever you use the document:
	    <quote>Text provided by Perseus Digital Library. Original version available for viewing and download at http://www.perseus.tufts.edu/hopper/.</quote>
                        </item>
                        <item>You leave this availability statement intact.</item>
                        <item>You use it for non-commercial purposes only.</item>
                        <item>You offer Perseus any modifications you make.</item>
                    </list>
                </availability>
            </publicationStmt>
            <sourceDesc>
                <bibl>Syrias (*Florentiae 1591)</bibl>
            </sourceDesc>
        </fileDesc>
        <encodingDesc>
            <refsDecl>
                <refState unit="section" n="chunk" delim="."/>
            </refsDecl>
        </encodingDesc>
        <profileDesc>
            <langUsage>
                <language id="la">Latin</language>
                <language id="it">Italian</language>
                <language id="grc">Greek</language>
            </langUsage>
        </profileDesc>
        <revisionDesc>
            <change when="2024-10-03" who="https://orcid.org/0000-0002-9145-7238">Checked the text against the printed 1591 edition, fixed some minor errors and mainly added verses that had been omitted in the transcription.</change>
        </revisionDesc>
    </teiHeader>
    <text xml:lang="la">
        <body>
            <div1 type="section" xml:id="d06" met="H" n="6" rend="6">
                <l n="1">Iamque adeo terras primis nox atra tenebris</l>
                <l n="2">Induerat, praecepsque loco demiserat umbram,</l>
                <l n="3">Cum proceres, lectique duces in castra reversi</l>
                <l n="4">Consilio referunt Thracis promissa tyranni</l>
                <l n="5">Et firmatam palam constanti foedere pacta,</l>
                <l n="6">Quae vulgi fremitu, varioque agitata coronae</l>
                <l n="7">Assensu, passim expendi non vocibus iisdem,</l>
                <l n="8">Non animis sunt coepta. Velut cum turbidus Auster</l>
                <l n="9">Adversa coeli veniens a parte lacessit</l>
                <l n="10">Aequor et in pugnam Boream vocat, ille ab alto </l>
                <l n="11">Cardine prorupit, medio se marmore fluctus</l>
                <l n="12">Incursant, dubitatque maris, cui pareat, unda.</l>
                <l n="13">Quae pater Addemarus (namque illi cura sacrorum</l>
                <l n="14">Et tantae fuerat molis commissa) volebat</l>
                <l n="15">Unius ad certos nutus et iussa referri.</l>
                <l n="16">In mediis ergo ductoribus haec ita fatur.</l>
                <l n="17">Cuncta equidem, o proceres, patrio quos orbe profectos</l>
                <l n="18">Diversos variae claram Byzantis ad urbem</l>
                <l n="19">Potavere viae, bello quaecumque gerendo</l>
                <l n="20">Confieri possunt, cura confecta, fideque </l>
                <l n="21">Esse reor. Non vos ullae glaciesque, nivesque,</l>
                <l n="22">Fluminaque et montes: rapido non Sirius aestu</l>
                <l n="23">Difficilesque aditu valles, altaeque paludes</l>
                <l n="24">Non Graium insidiae, non tela adversa, facesque</l>
                <l n="25">Tantum iter ingressos usquam potuere morari.</l>
                <l n="26">Nunc autem, quando incolumes pervenimus omnes</l>
                <l n="27">Thracis ad imperii fines et littora Ponti,</l>
                <l n="28">Quisque suum, cui tum libuit parere, Secuti</l>
                <l n="29">Ductorem, patriae dulces cum liquimus oras,</l>
                <l n="30">Inque Arabas, Turcasque pii decrevimus arma,</l>
                <l n="31">Quamprimum ex tantis proceres, ductoribus unum,</l>
                <l n="32">Quod superest, clarum virtute et fortibus ausis</l>
                <l n="33">Praestantem, rerum cunctarum imponite summae,</l>
                <l n="34">Consilioque gravem: quem solum exercitus omnis</l>
                <l n="35">Spectet et is pacis, bellorumque arbiter esto.</l>
                <l n="36">Ergo huc, susceptum vobis nisi forte laborem</l>
                <l n="37">Frustrari et tantas incassum absumere vires</l>
                <l n="38">Vos iuvat, unanimes incumbite. Namque ibi nullus</l>
                <l n="39">Imperat, imperio multorum ubi quisque necesse est</l>
                <l n="40">Pareat atque anceps nunc hinc, nunc pendeat illinc.</l>
                <l n="41">Quod si aliquem inter vos (Deus hoc avertat in hostes</l>
                <l n="42">Infandum crimen) nostrae nec cura salutis</l>
                <l n="43">Exercet, nec tangit honos, nec gloria ducit,</l>
                <l n="44">Nec pudet Arabiis victum dare terga, Syrisque</l>
                <l n="45">Atque idem nostra campos spectare calentes</l>
                <l n="46">Caede potest, servumque iugo submittere collum,</l>
                <l n="47">Ille abeat coetu ex tanto. Vel, si sibi primum</l>
                <l n="48">Attribui cupit ipse locum potiora merenti,</l>
                <l n="49">Prodeat et tali dignum se ostendat honore.</l>
                <l n="50">Sic autem, quod vos potius praetendere fas est,</l>
                <l n="51">Abdaridas petitis, patriam repetatis ut olim</l>
                <l n="52">Totius spoliis, opibusque Orientis onusti,</l>
                <l n="53">Aut etiam, ut regnis multo sudore paratis,</l>
                <l n="54">Externis sedem laeti ponatis in oris,</l>
                <l n="55">Procurate viri, quod nos Deus admonet unum</l>
                <l n="56">Atque unum fieri res ipsa et suadet et urget.</l>
                <l n="57">Haec pius Addemarus, tacitumque per ora virorum</l>
                <l n="58">Murmur iit, qualem in sylvis, cum flabra Aquilonum</l>
                <l n="59">Paulatim incipiunt frondes agitare virentes,</l>
                <l n="60">Audimus fremitum: qualemque ad curva fragorem</l>
                <l n="61">Littora, cum primum crispantur leniter undae,</l>
                <l n="62">Iamdudum Zephyris bellum meditantibus, edunt.</l>
                <l n="63">Sic illi inter se tractim resonante susurro</l>
                <l n="64">Consessum dubii variis rumoribus implent,</l>
                <l n="65">Ancipitesque animis: partim in diversa trahuntur,</l>
                <l n="66">Partim autem coeptis aequata forte manendum</l>
                <l n="67">Censent: praeteritus ne quisquam ex ordine tanto</l>
                <l n="68">Gallusve, Ausoniusve piis discedat ab armis.</l>
                <l n="69">Quandoquidem non de levibus consulta petebant</l>
                <l n="70">Rebus at egregium decus et pernobile regnum</l>
                <l n="71">In medio positum fuerat virtute parandum.</l>
                <l n="72">Hinc dux Carnutum Stephanus, ne forte tumultus</l>
                <l n="73">Glisceret atque avidas vulgi ferretur ad aures.</l>
                <l n="74">Quod pius Addemarus, proceres, modo censuit, inquit,</l>
                <l n="75">Esse potest nulli dubium, res publica numquam</l>
                <l n="76">Non eversa perit, quam vulgi aequata potestas</l>
                <l n="77">Huc trahit atque illuc: medio nec in aequore fluctus</l>
                <l n="78">Surgere maiores, navesque illidere suerunt</l>
                <l n="79">Ad scopulos, vastisque actas demergere in undis,</l>
                <l n="80">Quam cum bella gerunt adversis viribus Euri</l>
                <l n="81">Spirantes, seque hinc illinc superare volentes.</l>
                <l n="82">Sic virtus, quamquam duris exercita rebus,</l>
                <l n="83">Si quando erumpens sese in contraria transfert,</l>
                <l n="84">Communem avertit populi malesana salutem,</l>
                <l n="85">Nec quicquam ratione geri sinit. Hic ego nullum</l>
                <l n="86">Esse reor vestrum, cui tantae imponere molis</l>
                <l n="87">Non possitis onus, si nos spectare necesse est,</l>
                <l n="88">Quam quis bellando laudem meruisse feratur.</l>
                <l n="89">Nam nemo inter vos ferro non perculit hostem:</l>
                <l n="90">Non murum ascendit victor: non castra locavit.</l>
                <l n="91">Delecto vallata loco: non contulit ausus,</l>
                <l n="92">Conseruitque manus: dubii non caetera martis</l>
                <l n="93">Munia sustinuit: quorum se gloria coelo</l>
                <l n="94">Infert et famam veniens extendit in aevum.</l>
                <l n="95">Quo circa, o proceres, quando unum agnoscimus omnes</l>
                <l n="96">Gallorum regem, primi cui dentur honores,</l>
                <l n="97">Ugontem, nam frater is est, cognomine magnum</l>
                <l n="98">Divitiisque, opibusque et nobilitate potentem,</l>
                <l n="99">Ductorem nostri iam nunc suffragia coepti</l>
                <l n="100">Vestra legant, pacisque optent, bellique magistrum.</l>
                <l n="101">Ille haec Tullingo iamdudum infensus et acri</l>
                <l n="102">Invidia pectus, stimulisque agitatus amaris.</l>
                <l n="103">Ast Hugon. Procul esto, inquit, tam dira cupido,</l>
                <l n="104">Ipse ut, militia qui numquam exercitus ulla </l>
                <l n="105">Praeteritum duxi iuvenile inglorius aevum,</l>
                <l n="106">Praeficiar bello, tantisque heroibus, immo</l>
                <l n="107">Haec mea quo vobis melius sententia constet;</l>
                <l n="108">Nec praeeo certus cuiquam, nec subsequor ullum,</l>
                <l n="109">Praeter eum, quem summa pii prudentia primum</l>
                <l n="110">Pontificis rerum summae praefecit euntem</l>
                <l n="111">In bellum, capiti imposuit cum tegmen et ense</l>
                <l n="112">Ipse suis manibus Goffredum accinxit acuto.</l>
                <l n="113">Dixerat haec, placidusque sua se in sede locarat.</l>
                <l n="114">Tum Robertiades Italum dux talia fatur.</l>
                <l n="115">Ipse quidem, o proceres, magnus quem destinat Hugon</l>
                <l n="116">Imperio et tanto dignandum munere censet,</l>
                <l n="117">Cum primum Ausoniae patrio de littore cessi,</l>
                <l n="118">Huic uni solum veni parere paratus.</l>
                <l n="119">Et nunc mens eadem perstat mihi: nec putet inter</l>
                <l n="120">Tot proceres quisquam fatis et sanguine clarus</l>
                <l n="121">Se fore, qui nostri legionibus imperet et me</l>
                <l n="122">Parentem speret dictis. Ego nullius umquam </l>
                <l n="123">Imperio regar alterius, neque iussa facessam.</l>
                <l n="124">Ipse huius mihi dux belli certissimus esto</l>
                <l n="125">Goffredus, quem sponte sequar quocumque vocarit.</l>
                <l n="126">Haec ille atque altum spirans consedit. At olli</l>
                <l n="127">Concordes legere Ducem, quem Daunius heros</l>
                <l n="128">Iusserat; ille autem suscepto munere tanti</l>
                <l n="129">Imperii et tacito volvens in pectore magnos</l>
                <l n="130">Curarum fluctus. Faxit Deus optimus, inquit, </l>
                <l n="131">Prospera sint, nobisque ferant haec acta salutem.</l>
                <l n="132">Ergo ubi terrarum lux orta reviserit orbem</l>
                <l n="133">Crastina et humentem coelo dimoverit umbram.</l>
                <l n="134">Dum sacra propterea peraget consueta sacerdos,</l>
                <l n="135">Suppliciter votis Superum regemque, patremque </l>
                <l n="136">Oremus, quo nostra volens incoepta secundet.</l>
                <l n="137">Haec ait et populos inter diffusa repente</l>
                <l n="138">Fama volat dubios tanto in molimine rerum:</l>
                <l n="139">Ilicet et certa cunctis spe pectora complet:</l>
                <l n="140">Laetitiaque fremit, plausuque exercitus omnis.</l>
                <l n="141">Tum vero sua quisque petunt tentoria laeti,</l>
                <l n="142">Instaurantque animos epulis et corpora curant:</l>
                <l n="143">Hybernam vario noctem sermone trahentes.</l>
                <l n="144">Interea, heroum cum iam conventus abisset,</l>
                <l n="145">Protinus Odrysii Goffredum ingentia regis</l>
                <l n="146">Flagitia et Graiae secum mendacia gentis</l>
                <l n="147">Versantem, ac duro recubantem in stramine, totum</l>
                <l n="148">Complexus fessos altus sopor irrigat artus,</l>
                <l n="149">Visa dehinc medio faciem circumdata nimbo</l>
                <l n="150">Ida parens summo descendere vertice coeli</l>
                <l n="151">Atque atrae tenebras oculis depellere noctis:</l>
                <l n="152">Mox etiam apprensum dextra super acris oras</l>
                <l n="153">Sublimem rapere et longe tellure relicta</l>
                <l n="154">Sedibus inferre aethereis stellantis Olympi:</l>
                <l n="155">Unde mare et terras late sub utroque iacentes</l>
                <l n="156">Vertice despiciunt, vel quas surgensque, cadensque</l>
                <l n="157">Hinc atque hinc, media collustrat lampade Phoebus.</l>
                <l n="158">Ille autem admirans, quo me sanctissima mater</l>
                <l n="159">Ducis, ait? Quove ire iubes? Statuisve timentem?</l>
                <l n="160">His dictis, Ida has laeto dedit ore loquelas.</l>
                <l n="161">Nate oculi, vitaque mea mihi carior ipsa,</l>
                <l n="162">Cum pariter quondam vitaque et luce fruebar:</l>
                <l n="163">Hic locus illorum patria est, qui vulnera passi</l>
                <l n="164">Pugnando pietatem armis coluere, Deoque</l>
                <l n="165">Addixere uni mentes, quae corporis huius</l>
                <l n="166">Carcere disclusae obscuro et compage soluta,</l>
                <l n="167">Haerentes postquam maculas coelestis adedit</l>
                <l n="168">Ignis et invectum longe scelus omne removit,</l>
                <l n="169">Haec in templa volant celeres: quo te quoque fas est</l>
                <l n="170">Quattuor aetherius cum Sol explevere orbes,</l>
                <l n="171">Conferre atque iterum laetas invisere sedes.</l>
                <l n="172">Nate ades huc animo, susceptum et omitte timorem.</l>
                <l n="173">Quaeque loquar, cape dicta memor: solatia namque</l>
                <l n="174">Condita mente ferent, Ambas age deiice luces</l>
                <l n="175">Nate tuas, terramque oculis metire, fretumque.</l>
                <l n="176">Aspice quam parvo complectitur omnia parvus</l>
                <l n="177">Orbe globus, quam nec guttae globus instar aquai.</l>
                <l n="178">Pro cuius nate imperio tot deinde labores</l>
                <l n="179">Suscipere et latos perfundere sanguine campos</l>
                <l n="180">Vos iuvat. Heu miseri, non hos concessit in usus</l>
                <l n="181">Arma Deus, vestra ut rigidum per viscera ferrum</l>
                <l n="182">Transeat et fulva caesorum sternat arena</l>
                <l n="183">Corpora regnandi causa: sed ut, impia quae sunt</l>
                <l n="184">Corda hominum ad cultum revocent, ritumque piorum,</l>
                <l n="185">Christicolumque adeo fines tueantur et aras:</l>
                <l n="186">In coelum quae certa via est, coetusque beatos</l>
                <l n="187">Heroum insontis vitae et sine fraude peractae:</l>
                <l n="188">Qui nunc astra colunt laxati corpore et illa,</l>
                <l n="189">Quae lucet sincera oculis, hic luce fruuntur.</l>
                <l n="190">Vos Solem piceum, vos coelum et sidera densis</l>
                <l n="191">Suspicits tenebris caeca et caligine mersa,</l>
                <l n="192">Viventes vitam, quae vita simillima morti est,</l>
                <l n="193">Aut etiam mors ipsa. Etenim quid amabile tandem</l>
                <l n="194">Ipsa habet et sensu quod non perfundat amaro,</l>
                <l n="195">Inficiatque atris inter sua gaudia curis?</l>
                <l n="196">Namque ut vos votis damnet Deus omnibus, ipsi</l>
                <l n="197">Protinus angustos fines tamen addidit aevo:</l>
                <l n="198">Nec quicquam esse diu voluit, quod terminet
                usquam </l>
                <l n="199">Certa dies, rerumque adeo immutabilis ordo.</l>
                <l n="200">Omnis enim ad nihilum recidit, cum praeterit, aetas.</l>
                <l n="201">Ergo hic quandoquidem, genitrix mea, vivitur, inquit</l>
                <l n="202">Goffredus, veraque bonis in luce fruuntur</l>
                <l n="203">Cum primum licuit huius decedere tetro</l>
                <l n="204">Corporis hospitio et Divum felicibus addi</l>
                <l n="205">Consiliis, stellas pedibus, coelumque prementes,</l>
                <l n="206">Quicumque innocuis agitantes legibus aevum</l>
                <l n="207">Mortales, Christi norunt se morte redemptos:</l>
                <l n="208">Quid moror in terris, quin has ego pergere ad oras</l>
                <l n="209">Aetherias propero, densasque exire tenebras?</l>
                <l n="210">Non ita, namque etsi (genitrix excepit) ab alto</l>
                <l n="211">In corpus depressi animi, quos ipse creavit</l>
                <l n="212">Aeternus genitor, rerum inviolabile numen,</l>
                <l n="213">Corporis exolvi vinclis et carcere caeco</l>
                <l n="214">Impense interdum cupiunt, ad eumque reverti,</l>
                <l n="215">Unde prius venere, tamen se iungere sese</l>
                <l n="216">Haud licet iniussu Superumque, hominumque parentis:</l>
                <l n="217">Qui nullum, nisi quem vita spoliaverit ante</l>
                <l n="218">Ipse volens, patrio patitur succedere coelo.</l>
                <l n="219">Quando etiam mortale hominum genus hac sola terra</l>
                <l n="220">Lege colunt, ne quisquam aestus, ne frigora et imbres,</l>
                <l n="221">Atque sitim, duramque famem, saevosque labores</l>
                <l n="222">Turpiter oblata fugiat sibi morte, locumque,</l>
                <l n="223">Miles ut ignavos, venienti deserat hosti.</l>
                <l n="224">Multa prius subeunda tibi, superandaque restant</l>
                <l n="225">Militiae, quam stellantis te regia coeli</l>
                <l n="226">Accipiat reducem atque optata in sede reponat.</l>
                <l n="227">Oppida principio, quae tu iam rere tuorum</l>
                <l n="228">Capta manu, cernes fervere hostilibus armis,</l>
                <l n="229">Sanguineque effuso fluvios manare perennes</l>
                <l n="230">Et ferro absumptas passim cecidisse dolebis</l>
                <l n="231">Germanorum acies fidi ductoris egentes</l>
                <l n="232">Ante, queas quam densa urbem expugnare corona</l>
                <l n="233">Hic, ubi Mysorum piscosa feracibus agris.</l>
                <l n="234">Inserit Ascaniae pulchrum caput unda paludi:</l>
                <l n="235">Sed, licet illa piis conata obsistere coeptis</l>
                <l n="236">Susceptum remoretur iter, viresque fatiget</l>
                <l n="237">Ausa tuas, veniam tandem, pacemque petenti</l>
                <l n="238">Ipse ignosce tamen, casusque averte supremos</l>
                <l n="239">Et scelerum comiti saevo moderare furori.</l>
                <l n="240">Hic olim Pharium praecepta infanda docentem,</l>
                <l n="241">Cuius inaccessos sensus male sana cupido </l>
                <l n="242">Impulerat diro pietatem afflare veneno,</l>
                <l n="243">Rite refutatum tercentum ex ordine sancti</l>
                <l n="244">Damnavere patres: damnatum ea poena secuta est</l>
                <l n="245">Protinus, effusa qua viscera proruit alvo</l>
                <l n="246">Omnia et ultrices vitam exhalavit in auras,</l>
                <l n="247">Infernasque domos, sedesque Acherontis avaras.</l>
                <l n="248">Mox animo tristis, sed vultu interritus amnem</l>
                <l n="249">Permisto Sagarim spumantem sanguine cernes</l>
                <l n="250">Et simul indigna miserorum caede gementem</l>
                <l n="251">In mare purpureum pronos evolvere fluctus.</l>
                <l n="252">Tempore quo rebus properans afferre salutem,</l>
                <l n="253">Ausonios, Gallosque una ulciscere peremptos,</l>
                <l n="254">Devictosque Arabas longe in deserta repelles,</l>
                <l n="255">Et spoliis, opibusque tuos ditabis opimis.</l>
                <l n="256">Hinc via difficilis, saxosisque aspera clivis,</l>
                <l n="257">Desertique situ colles et inhospita tellus</l>
                <l n="258">Exceptos una pedites vexabit, equosque.</l>
                <l n="259">Nam neque gramen erit, tenui nec rivus aquae vi</l>
                <l n="260">Dulce viatori lasso in sudore levamen,</l>
                <l n="261">Cum venit et terram sicco spuit aridus ore,</l>
                <l n="262">Non puteus, non collecto vetus imbre lacuna,</l>
                <l n="263">Corpora quae recreet longinquo exhausta labore.</l>
                <l n="264">Quin aestu ingenti passim laxata fatiscent,</l>
                <l n="265">Felicesque animas reddent coelestibus oris.</l>
                <l n="266">Tu vero, Goffrede, animo ne defice et instans</l>
                <l n="267">Urge iter incoeptum, brevis est mora, iam tibi praesto</l>
                <l n="268">Frigidus Hermus adest et Mysi lympha Caici</l>
                <l n="269">Atque in se refluens ripa Maeandrus opaca:</l>
                <l n="270">Quique amnes alii summo de vertice Amani</l>
                <l n="271">Praecipitant, celeresque secant frigentibus undis</l>
                <l n="272">Pisidiae campos, laeto quos ubere glebae</l>
                <l n="273">Oppida vasta tenent Lyrbe, Termissus et olim</l>
                <l n="274">Selga ingens celebri fama atque aequissima factis.</l>
                <l n="275">Nunc prostrata solo, magnisque oppressa ruinis</l>
                <l n="276">Cuncta iacent, nullique situm, nec nomina norunt.</l>
                <l n="277">Et miseri nobis mortem impendere dolemus,</l>
                <l n="278">Infelix hominum genus et cui vita caducis</l>
                <l n="279">Frondibus assimilis, Boreae quas aura furentis</l>
                <l n="280">Perculit autumni sub finem abeuntis et omnes</l>
                <l n="281">Ilicet et campis et montibus abstulit umbras.</l>
                <l n="282">Sed vos nate diu terris his forte morantes</l>
                <l n="283">Incastigatos Rex haud sinet aetheris alti.</l>
                <l n="284">Tu casu in tanto plagas perferre memento</l>
                <l n="285">Aequus et usque Deo grates age nate, nec ullis</l>
                <l n="286">Ulla loci facies segnem remoretur in oris,</l>
                <l n="287">Donec ad angusti vallem delatus Orontis</l>
                <l n="288">Constiteris, ubi longa urbem obsidione premendam,</l>
                <l n="289">Sanguineque et multo vobis sudore domandam</l>
                <l n="290">Nuntio, namque fames et hyems glacialis et ingens</l>
                <l n="291">Coelo emissa lues acies rarescere coget</l>
                <l n="292">Hesperias, multosque dabit letoque, fugaeque.</l>
                <l n="293">Quin te etiam Gallique duces, primique tuorum</l>
                <l n="294">Destituent, fugientque altam Byzantis ad urbem</l>
                <l n="295">Votorum immemores: tamen obdurata manebit</l>
                <l n="296">Lecta virum virtus, belloque assueta gerendo.</l>
                <l n="297">Sed non et mansisse volet, tantae undique vires</l>
                <l n="298">Advenient: coelumque tegent, Solemque sagittae.</l>
                <l n="299">Hic animis opus est: hic et victricia castis</l>
                <l n="300">Poscere signa Deum precibus. Vos pergite muros</l>
                <l n="301">Ipse dabit superare urbis, Persasque rebelles</l>
                <l n="302">Fundere et innumeras venientum infringere turmas.</l>
                <l n="303">Interea fraterque tuus Baldunus et acer</l>
                <l n="304">Tancredus circum populos in iura, fidemque</l>
                <l n="305">Diversi redigent: saevos Tancredus Isauros</l>
                <l n="306">Et Cilicum gentes: felix Baldunus opimam,</l>
                <l n="307">Euphrates alto quam flumine lambit, Edessam.</l>
                <l n="308">Opprimet et madidas Romano sanguine Carras.</l>
                <l n="309">Ipse autem ducente Deo, paucisque relictis</l>
                <l n="310">Tantarum e numero legionibus, ibis Idumem,</l>
                <l n="311">Ne dubita, Solymamque urbem expugnabis adortus</l>
                <l n="312">Hic te autem consensu uno populique, patrumque </l>
                <l n="313">Regem appellabunt proceres: apicemque volentes</l>
                <l n="314">Imponent capiti. Tu parti insigna regni</l>
                <l n="315">Reiice nate procul, non illa cingere crinem</l>
                <l n="316">Urbe decet rutilantem auro, gemmisque coruscum,</l>
                <l n="317">In qua olim spinis Christus Deus, arbiter orbis,</l>
                <l n="318">Pulchri opifex mundi, regum Rex impia passus</l>
                <l n="319">Haerentem fronti gessit paliuron acutis.</l>
                <l n="320">Sceptrum igitur, Goffrede, alios, regnique coronam</l>
                <l n="321">Ferre sinas ostro insignes, auroque superbos.</l>
                <l n="322">Tu populis dare iura tuis, legesque memento,</l>
                <l n="323">Debellare hostes, placidusque ignoscere victis,</l>
                <l n="324">Tum sensim replere animos pietatis amore,</l>
                <l n="325">Divorumque aedes una instaurare labantes</l>
                <l n="326">Et patres munire opibus; queis sacra, diesque </l>
                <l n="327">Sint curae atque aris sueti reddantur honores.</l>
                <l n="328">Quoque haec ipsa magis properes: vix integer anni</l>
                <l n="329">Mensibus exactis vertens explebitur orbis,</l>
                <l n="330">Aerias ex quo Solymorum coeperis arces,</l>
                <l n="331">Ardua cum coeli reditus tibi ad astra patebit,</l>
                <l n="332">Atque haec nobiscum mortali lege solutus,</l>
                <l n="333">Quae nunc sub pedibus praesens miraris et optas</l>
                <l n="334">Iam tibi certa dari, stellantia claustra tenebis.</l>
                <l n="335">Hic matrem aspiciens laeto sic pectore fatur</l>
                <l n="336">Goffredus. Quando, o mater, mihi tanta parantur</l>
                <l n="337">Gaudia defuncto bellique, viaeque periclis,</l>
                <l n="338">Atque aditum ad vasti patet hic quasi limes Olympi,</l>
                <l n="339">Quamvis clarorum semper vestigia patrum</l>
                <l n="340">Ante etiam institerim, decorique ego gentis avito</l>
                <l n="341">Desuerim numquam, tamen hac mercede laborum</l>
                <l n="342">Proposita, enitar posthac vigilantius et me</l>
                <l n="343">Omnia iam rerum perferre adversa iuvabit,</l>
                <l n="344">Delictis quaecumque meis infensa minatur</l>
                <l n="345">Ira patris summi, qui fons et vita bonorum est;</l>
                <l n="346">Incolumem liceat Solymos modo visere colles,</l>
                <l n="347">Expulsis illinc Turcarum, Arabumque tyrannis.</l>
                <l n="348">Sed tu sancta parens (namque haec noctesque, diesque</l>
                <l n="349">Urit atrox animum cura atque infesta recursat)</l>
                <l n="350">Unum etiam, si iusta peto, si pandere fas est,</l>
                <l n="351">Quae ventura vides, unum hoc effare precanti.</l>
                <l n="352">Postquam parta manu belli victoria nobis</l>
                <l n="353">Cesserit et nostra Solymi ditione regentur;</l>
                <l n="354">Imperium ne Deus veniens producet in aevum</l>
                <l n="355">Et loca Christicolis propria haec regnanda relinquet?</l>
                <l n="356">Haec pius Eustachides; mater cum talia rursus</l>
                <l n="357">Ida refert. Quodcumque rogas Goffrede parentem,</l>
                <l n="358">Ipse Deus, series uni cui nota futuri,</l>
                <l n="359">Nil hodie te scire vetat. Sub regibus ergo,</l>
                <l n="360">Qui tibi non longo succedent ordine, totos</l>
                <l n="361">Octoginta octo Solyme regnabitur annos.</l>
                <l n="362">Flagitiis sed enim nostrorum infecta nefandis</l>
                <l n="363">Et vexata diu procerum discordibus armis,</l>
                <l n="364">Horrebit Pharias rursus superata secures:</l>
                <l n="365">Exactisque procul Gallisque, Italisque videbit</l>
                <l n="366">Abdaridae parere Asiam, Thracemque superbam;</l>
                <l n="367">Inque potestatem Turcarum, inque impia cogi</l>
                <l n="368">Iura, suo quicquid terrarum interfluit ingens</l>
                <l n="369">Flumine Dannubius. Quin illi, ubi littore sedem</l>
                <l n="370">Threicio et veteri Byzantis in urbe locarint;</l>
                <l n="371">Illyrii, Macedumque arces atque oppida Graium</l>
                <l n="372">Cuncta sub imperium redigent, immane minantes</l>
                <l n="373">Exitium Europae populis, quicumque supersint.</l>
                <l n="374">Saepe etiam magnis ausi dare classibus Austros,</l>
                <l n="375">Ionium, Aegaeumque ditione tenebunt.</l>
                <l n="376">Scilicet et nostri poterunt spectare nepotes</l>
                <l n="377">In sua paulatim grassantem viscera pestem;</l>
                <l n="378">Dum se odiis, armisque palam consumere pergent,</l>
                <l n="379">Horribiles nullis cohibentes finibus iras.</l>
                <l n="380">Ergo, inquit pius Eustachides maestissima densis</l>
                <l n="381">Ora, sinusque rigans lachrymis, tot regna, tot urbes,</l>
                <l n="382">Tot castella manu nostra expugnata, iugoque</l>
                <l n="383">Erepta ex Arabum, rursus rapientur in arcta</l>
                <l n="384">Vincula et Abdaridum iussa execranda facessent?</l>
                <l n="385">Nec nostra, o mater, nascetur origine quisquam</l>
                <l n="386">Corde vigens, gratusque Deo, qui nobile bellum</l>
                <l n="387">Suscipiat, Turcasque manu qui deleat hostes,</l>
                <l n="388">Restituatque Deo populos, quos impius olim</l>
                <l n="389">Abstulit Abdarides, secumque in tartara ducit?</l>
                <l n="390">Tum mater nati dextram complexa loquentis.</l>
                <l n="391">Parce, ait, o, lachrymis, Goffrede, et comprime
                fletum. </l>
                <l n="392">His quoniam dolor atque omnis metus exulat oris.</l>
                <l n="393">Una et certa queis animis laetissima nostris,</l>
                <l n="394">Numinis aeterno cuncta haec moderantis amore,</l>
                <l n="395">Illa quidem semper clemens, sed iusta voluntas:</l>
                <l n="396">Unde aliquem se abstraxe nefas: tamen suorum</l>
                <l n="397">Virtutis memores Galli et pietatis avitae,</l>
                <l n="398">Haud semel instituent armis invadere Turcas;</l>
                <l n="399">Cumque his concordi veniens in talia dextra</l>
                <l n="400">Foedera, coniunget generosa Britannia vires.</l>
                <l n="401">Atque haec arcentem toto de littore nostros</l>
                <l n="402">Vastabit Cyprum victrix, sceptroque potita</l>
                <l n="403">Externis regnum dominis concedet habendum.</l>
                <l n="404">At Gallorum acies animis ingentibus urbem </l>
                <l n="405">Phoenicum interea post longum tempus adactam</l>
                <l n="406">In leges iurare suas et verba iubebunt; </l>
                <l n="407">Imperioque caput statuent, sedemque labanti,</l>
                <l n="408">Expulsosque illic reges in sceptra reponent.</l>
                <l n="409">Sed Solymos iterum capere et sarcire ruinas</l>
                <l n="410">Amissi imperii poterit non ipse Britannus,</l>
                <l n="411">Quamquam audax, quamquam captis Iopesque, Tyrique</l>
                <l n="412">Arcibus et Phariis ingenti caede fugatis</l>
                <l n="413">Non Celtae, Belgaeque duces, licet ostia Nili</l>
                <l n="414">Audaces subeant ruptis reclusa catenis,</l>
                <l n="415">Atque Aegyptiacas urbes populentur et oras,</l>
                <l n="416">Inque Paraetonio defigant littore sedes.</l>
                <l n="417">Immo etiam haud multo post tempore, Gallia regem,</l>
                <l n="418">Insignem pietate virum, pia bella moventem</l>
                <l n="419">Abdaridis Libyae populis iniussa sequetur.</l>
                <l n="420">Sed neque tunc etiam tantis Deus annuet ausis.</l>
                <l n="421">Nam Pelusiacas ut sese appellet ad oras</l>
                <l n="422">Ipse animo praestans, procerumque ingentia secum</l>
                <l n="423">Agmina habens, Arabum ductorem occiderit et mox</l>
                <l n="424">Mendesii ditem sine sanguine coeperit urbem,</l>
                <l n="425">Multorum furiis, caecaque cupidine victus</l>
                <l n="426">Audebit Gallis funestam invadere Memphim</l>
                <l n="427">Sed coeli vitio, fluviique palustribus undis</l>
                <l n="428">Horrida cunctarum subito penuria rerum,</l>
                <l n="429">Atque lues interclusis, morbosque, famemque</l>
                <l n="430">Afferet exoriens, coeptisque absistere coget,</l>
                <l n="431">Amissis misere Gallorum heroibus. At rex,</l>
                <l n="432">Quem mox ipse Deus Superum signabit honore,</l>
                <l n="433">Inde abiens, repetensque Syras inglorius oras,</l>
                <l n="434">Oppida restituet foedis collapsa ruinis:</l>
                <l n="435">Nequicquam. Aegyptus rupto nam foedere vires</l>
                <l n="436">Colliget: atque iterum nostris lachrymabile bellum</l>
                <l n="437">Incutiet, victrixque Tyro potietur, Acemque </l>
                <l n="438">Evertet, caput imperii, sedemque Latini,</l>
                <l n="439">Relliquias tanti incoepti, nec proderit Afras</l>
                <l n="440">Debellasse manu Gallorum regibus urbes,</l>
                <l n="441">Cervicesque iugo Libyae pressisse superbas.</l>
                <l n="442">Cuncta iterum Abdaridum dextris subigentur et armis.</l>
                <l n="443">Sic placitum Superum patri, qui sidera fulcit.</l>
                <l n="444">Sed tamen exactos postquam volventibus annis</l>
                <l n="445">Sexcentae aestates, sexcentae ex ordine brumae</l>
                <l n="446">Addiderint decies centenis orbibus orbes,</l>
                <l n="447">Omnibus ex quo lux oculis est reddita nostris,</l>
                <l n="448">Nascentur pietate ingens, invictus et armis,</l>
                <l n="449">Qui bello aggressus populos contundet Eoos</l>
                <l n="450">Et Scythiae duras Libyaeque immittet habenas.</l>
                <l n="451">Tum vero toto surget gens aurea mundo,</l>
                <l n="452">Aurea, sinceri quae servantissima cultus</l>
                <l n="453">Rite Deum precibus trinumque agnoscat et unum.</l>
                <l n="454">Interea vesana lues, quam finibus ortam</l>
                <l n="455">Ipsa suis secum discors Germania primum</l>
                <l n="456">Mater alet; mox invectam, lateque vagantem</l>
                <l n="457">Excipient gremio Allobroges, solioque locabunt.</l>
                <l n="458">Inde autem quondam fidissima corda Britannos</l>
                <l n="459">Irrumpet toto descendens corpore pestis</l>
                <l n="460">Atque hic, atque illic nostras populabitur urbes</l>
                <l n="461">Immanis, Gallosque suo funesta veneno</l>
                <l n="462">Auferet et sanctis animos abducet ab aris.</l>
                <l n="463">Haec indignanti similis, similisque dolenti</l>
                <l n="464">Dixerat Ida parens: cum iam Goffredus in iram</l>
                <l n="465">Exardens animis. Ergo parietur inuri</l>
                <l n="466">Ipsa (ait) ipsa sibi furiis agitata nefandis</l>
                <l n="467">Dedecoris, scelerisque notam mea Gallia tanti?</l>
                <l n="468">Gallia, quae toties sumptis defenderit armis,</l>
                <l n="469">Ius Latii, cultusque patrum, ritusque piorum?</l>
                <l n="470">Talibus orantem sic Ida exorsa vicissim</l>
                <l n="471">Solatur natum. Tuscos, age, respice colles,</l>
                <l n="472">Florentemque opibus vallem, cultuque frequentem,</l>
                <l n="473">Flumine quam vitreo dirimit Boeotius amnis</l>
                <l n="474">Arnus et Hetruscos cursu secat impiger agros.</l>
                <l n="475">Hic olim nostro Morinum de sanguine surget</l>
                <l n="476">Foemina, clarorum quae nobilitate parentum</l>
                <l n="477">Et forma et magnus animi virtutibus ingens</l>
                <l n="478">Anteeat longe veteres heroidas et se</l>
                <l n="479">Illustrem fama seclis Catharina futuris</l>
                <l n="480">Constituet regum soboles, parituraque reges</l>
                <l n="481">Illa quidem, qui Gallorum moderentur habenas,</l>
                <l n="482">Atque ipsis Scythiae populis dent iura vocati.</l>
                <l n="483">Namque erit, exoriens undam qua Vistula fundit</l>
                <l n="484">Et magno circum campos rigat amne iacentes,</l>
                <l n="485">Cum rege amisso regem sibi Sarmata prudens</l>
                <l n="486">Henricum asciscet, cuius se subdere dextrae</l>
                <l n="487">Audeat et fidei viduum committere regnum;</l>
                <l n="488">Henricum aetatis decus immortale futurae,</l>
                <l n="489">Virtutum specimen, magnorum et germen avorum</l>
                <l n="490">Nobile: cui nullus posthac pietate, vel armis</l>
                <l n="491">Par eat. Hoc, diros si qua est gens impia ritus</l>
                <l n="492">Quae colat, ipsa volens, mitte hanc de pectore curam,</l>
                <l n="493">Auspice deponet: seque incusabit et una</l>
                <l n="494">Sponte sua cultus dediscet laeta profanos:</l>
                <l n="495">Certatimque pias cumulabit honoribus aras.</l>
                <l n="496">At parte ex alia iustis premet Austrius armis</l>
                <l n="497">Seductos Belgas, magnisque erroribus actos</l>
                <l n="498">In fraudem, bello deserta in castra reverti</l>
                <l n="499">Coget et in primis Romanum agnoscere Patrem:</l>
                <l n="500">Romanum Patrem, sibi quem selegit et unum</l>
                <l n="501">Ipse suas tum cogere oves, tum pascere iussit</l>
                <l n="502">Aeternae lucis Christus Deus unicus auctor.</l>
                <l n="503">Atque haec sedato mater dum singula vultu</l>
                <l n="504">Narrat: humi mentem atque oculos defixerat heros</l>
                <l n="505">Eustachides, terramque tacens spectabat et undam</l>
                <l n="506">Et, quaecumque iacent extra faucesque, fretumque</l>
                <l n="507">Herculem, angusto quod Calpem interluit aestu</l>
                <l n="508">Atque Abylam, ignoti tunc ostia clausa profundi,</l>
                <l n="509">Nunc autem Hesperiis adaperta et pervia nautis;</l>
                <l n="510">Insulae Oceano in magno cum talia fatur.</l>
                <l n="511">Quae nam autem, nostris quae se discludit ab oris</l>
                <l n="512">Tam longe pars illa orbis depressa latentis,</l>
                <l n="513">O genitrix, homines ne tenent, an secla ferarum</l>
                <l n="514">Ingentes campos? Pelagoque infracta sonanti</l>
                <l n="515">Littora? Et excelso surgentes vertice montes?</l>
                <l n="516">Dicam equidem, terrasque tibi multo ante recludam,</l>
                <l n="517">Quam quisquam audaci sulcet vada caeca carina,</l>
                <l n="518">Suspiciens sic Ida refert. Quae, nate, tueris</l>
                <l n="519">Finibus a nostris longe distantia, nullus</l>
                <l n="520">Ausus adhuc adiit, nec quisquam aggressus adibit,</l>
                <l n="521">Ante quatercentum Solisque, annique recessus,</l>
                <l n="522">Tempore quo primum Ligurum decus et nova secli</l>
                <l n="523">Gloria pervadet numquam tentata Columbus</l>
                <l n="524">Aequora et Oceani sistet trans littora classem.</l>
                <l n="525">Admiransque illic Orbis nova regna reposti,</l>
                <l n="526">Regna insperata et priscis incognita nautis,</l>
                <l n="527">Imperio et fidei regis committet Iberi.</l>
                <l n="528">Mox extra Cancrique vias et sidera Librae</l>
                <l n="529">Praetergressi alii, priscorum errata parentum</l>
                <l n="530">Mirantes, mediam non ullo fervere ab aestu</l>
                <l n="531">Spectabunt zonam, nivibusque rigentia densis</l>
                <l n="532">Ardua terrarum et gelidis loca tecta pruinis.</l>
                <l n="533">Divitis hic auri venas uberrima tellus</l>
                <l n="534">Innumeras habet et fulvae prope flumina arenae</l>
                <l n="535">Aurea secernunt passim ramenta legentes,</l>
                <l n="536">Qua mercede sagax confestim accurret Iberus</l>
                <l n="537">Undique et ingentes auri cumulabit acervos,</l>
                <l n="538">Explebitque opibus partis patriamque, domumque </l>
                <l n="539">Tum quoscumque alios aditu prohibebit ad oras</l>
                <l n="540">Inventas, unique votet sibi sumere totam</l>
                <l n="541">Nobilis incoepti laudem, fructumque laboris.</l>
                <l n="542">Hetrusci tamen herois de nomine terram</l>
                <l n="543">Illam olim Ammericen aetas ventura vocabit:</l>
                <l n="544">Hetrusci herois, cuius celeberrima virtus</l>
                <l n="545">Littoraque et montes, vallesque, amnesque recludet</l>
                <l n="546">Et loca praeteritis numquam non invia seclis;</l>
                <l n="547">Ergo Italis inventi orbis nova gloria semper,</l>
                <l n="548">Semper honos, semper decus immortale manebit.</l>
                <l n="549">Imperio sed enim Hispanus potietur et auro.</l>
                <l n="550">Paucae illic urbes, pauci magalia cingunt</l>
                <l n="551">Moenibus et valido claudunt munimine valli</l>
                <l n="552">Tecta, domosque suas: quas multi in vallibus imis</l>
                <l n="553">Occultant, alii densa super arbore ponunt</l>
                <l n="554">Fluminis in ripa stagnive palustribus undis,</l>
                <l n="555">Difficiles aditu caveas ceu saepe videmus</l>
                <l n="556">Conseptos aquilae nidos spinisque, rubisque,</l>
                <l n="557">Annosae ex alto pendere cacumine fagi,</l>
                <l n="558">Aut tiliae, aut quercus, aut aeriae cyparissi;</l>
                <l n="559">Quos non upilio, quos non frondator et audax</l>
                <l n="560">Pastor adire queat. Nudi sub Sole calenti</l>
                <l n="561">Incedunt, nudi cum fundit Aquas ius imbres.</l>
                <l n="562">Pars Lunam, Solemque colunt: pars nescia cultus</l>
                <l n="563">Sinceri, Aligerum precibus simulacra fatigant</l>
                <l n="564">Nigrantum, votisque malos et sanguine placant</l>
                <l n="565">Daemonas, infames quem victima fudit ad aras,</l>
                <l n="566">Sive puer, seu sit florenti corpore virgo.</l>
                <l n="567">Quin etiam, quod nate magis mirabere, caesis</l>
                <l n="568">Corporibus miserorum avidi vescuntur et illos,</l>
                <l n="569">Quos ipsi patres genuere, in viscera condunt.</l>
                <l n="570">Tum satus Eustachio dirae facta impia gentis</l>
                <l n="571">Aversatus et arrectis horrore capillis:</l>
                <l n="572">Haec scelera o mater, cur nam Deus (inquit) inulta</l>
                <l n="573">Ire sinit? Cur non animos in tartara versos</l>
                <l n="574">Ad coelum revocat, numerumque integrat et explet</l>
                <l n="575">Illorum, quibus ipse volens sua regna paravit?</l>
                <l n="576">O nate, arcanos sensus, secretaque mitte</l>
                <l n="577">Consilia explorare Dei, quae pectore versat</l>
                <l n="578">Ipse suo, nec praeterea cuiquam abdita pandit;</l>
                <l n="579">Ida ait et tamen his aliquando imponere finem</l>
                <l n="580">Flagitiis magnus Superum rector paterque</l>
                <l n="581">Paulatim incipiet; cum primum Tarraco classem</l>
                <l n="582">Instructam ignotis committere fluctibus ausus</l>
                <l n="583">Sub sua palantes populos iuga miserit et cum</l>
                <l n="584">Tantarum imperium terrarum, orbisque Philippus,</l>
                <l n="585">Quae Boreae de parte abiens excurrit in Austrum,</l>
                <l n="586">Inque Eurum, Zephyrumque patet, reget Austrius omne.</l>
                <l n="587">Hic populis leges et iura perennia condet:</l>
                <l n="588">Moenia certa dabit; mores avertet agrestes,</l>
                <l n="589">Infandosque abiget ritus atque impia gentis</l>
                <l n="590">Sacra cruentatis longe depellet ab aris.</l>
                <l n="591">Immo etiam, ne forte putes, o nate, verendum,</l>
                <l n="592">Ne, qui Asiam, Libyamque colunt, quos Libra superne</l>
                <l n="593">Despicit, aequatis atque aera temperat horis,</l>
                <l n="594">Deserti auxiliis olim spolientur, eadem</l>
                <l n="595">Tempestate inter proceres nascentur Hetruscos</l>
                <l n="596">Altorum soboles longe clarissima regum</l>
                <l n="597">Fernandus Medices, rerum spes fida labantum,</l>
                <l n="598">Ante annos animoque ingens, curaque virili,</l>
                <l n="599">Flos iuvenum atque Italae gentis lux et nova secli</l>
                <l n="600">Gloria, nec dubius priscae virtutis alumnus,</l>
                <l n="601">Quique adeo nondum signans lanugine malas,</l>
                <l n="602">Tempora conspicuus Tyrio circundabit ostro,</l>
                <l n="603">Patribus et Romae iam tum decus additus urbi.</l>
                <l n="604">Ille fidem populos Latii Pastoris, opemque</l>
                <l n="605">Suppliciter sibi poscentes Phariosque, Syrosque</l>
                <l n="606">Excipiet gremio et rebus succurret egenis.</l>
                <l n="607">Idemque ad gentes, quarum delapsus ab oris</l>
                <l n="608">Inter nigra virum, percoctaque secla calore</l>
                <l n="609">Nilus Pellaeum vasto petit amne Canopum,</l>
                <l n="610">Mittet et Aethiopes ultricibus instruet armis</l>
                <l n="611">In Turcas, cultusque pios, ritusque Sacrorum,</l>
                <l n="612">Quorum illi obliti nunc se abiunxere fideli</l>
                <l n="613">Christicolum coetu, revocare in pectora tendet.</l>
                <l n="614">Magnum opus: et flavens dum se Tyberinus in undas</l>
                <l n="615">Inferet aequoreas, cunctis memorabile terris.</l>
                <l n="616">Sed, quod laetitias nostris ferat omnibus omnes,</l>
                <l n="617">Parturiet tandem seclis abeuntibus aetas</l>
                <l n="618">Certa virum, qui longinquis in finibus ortus</l>
                <l n="619">Cantabriae, Hesperias udi prope littoris oras,</l>
                <l n="620">Ipse sibi instituet socios et ad alta vocabit</l>
                <l n="621">Munia, quos iussu divino impulsus et aura</l>
                <l n="622">Coelesti afflatus de nomine dicet IESU.</l>
                <l n="623">Exiguos numero socios et caelibe vita,</l>
                <l n="624">Sed pietate pares ollis, quos prisca tulerunt</l>
                <l n="625">Secla viros, coeptum Alitonans illustre fovebit:</l>
                <l n="626">Innumerosque addet primorum exempla secutos.</l>
                <l n="627">Illi autem scelerum puri, mentemque repleti</l>
                <l n="628">Doctrina, nullas metuent accedere ad oras,</l>
                <l n="629">Quamvis immanes, quamvis pia facta perosas:</l>
                <l n="630">Ostendentque viam miseris, quam protinus unam</l>
                <l n="631">Insistant, Christumque ducem sectentur, amentque.</l>
                <l n="632">Felices animae, fratrum generosa piorum</l>
                <l n="633">Pectora venturi clarissima lumina secli;</l>
                <l n="634">Non auri vos sacra fames, laudumque cupido</l>
                <l n="635">Coget ad externas gressum contendere gentes</l>
                <l n="636">Et certam certos vitae praeponere mortem:</l>
                <l n="637">Sed coelestis amor patriae, sed maximus harum</l>
                <l n="638">Contemptus rerum, per tela inimica, per ignes,</l>
                <l n="639">Perque hyemes atras et vulnera ducet inermes.</l>
                <l n="640">Nam neque suppliciis infida Britannia diris</l>
                <l n="641">Exterrens coepto pavidos arcebit ab alto:</l>
                <l n="642">Nec, quae letiferas adigens in corda sagittas</l>
                <l n="643">Ammerice caesis miserorum vescitur extis.</l>
                <l n="644">Immo etiam assueti diras apponere mensas</l>
                <l n="645">Channibales, monitis vestris meliora sequentur</l>
                <l n="646">Exutaque animi penitus feritate, nefandae</l>
                <l n="647">Desuescent vitae laeti, sanctosque doceri</l>
                <l n="648">Christicolum exposcent (dictu mirabile) ritus</l>
                <l n="649">Quin et magnorum genitrix foecunda elephantum</l>
                <l n="650">Taprobane, Oceano circum vallata profundo:</l>
                <l n="651">Infamisque aras Iapo eversura Deorum,</l>
                <l n="652">Insula praeruptis montosa atque aspera dorsis</l>
                <l n="653">Et celebris passim populis ad proelia natis,</l>
                <l n="654">Unius imperio parens nunc insula sed mox</l>
                <l n="655">Dissidiis inter proceres divulsa potentes,</l>
                <l n="656">Tum primum supplex Christo delubra, Crucemque,</l>
                <l n="657">Sincerosque animo ritus amplexa dicabit.</l>
                <l n="658">Ipsa quoque hospitibus tellus male tuta Sinarum,</l>
                <l n="659">Difficilisque aditu, nullisque obnoxia sacris,</l>
                <l n="660">Sed tamen in patrios reges propensa, nec aequi</l>
                <l n="661">Ante alias omnes cultrix minus illa, bonique,</l>
                <l n="662">Audiet orantes et vitae aeterna beatae,</l>
                <l n="663">Quae sternunt iter ad coelum praecepta docentes.</l>
                <l n="664">Laudibus haec eadem Ausoniae licet aemula certet</l>
                <l n="665">Serica et ambiguo positae sub Sole Molucae,</l>
                <l n="666">Excipient laetae vobis suadentibus et se</l>
                <l n="667">Aeterno addicent Superumque, hominumque parenti.</l>
                <l n="668">His dictis, Ida ex oculis, medioque repente</l>
                <l n="669">Conspectu tenues abiens discessit in auras.</l>
                <l n="670">Ille autem, quo deinde fugis? Quem deseris? Aut quis,</l>
                <l n="671">Alma parens, subito te nunc mihi subtrahit? Inquit.</l>
                <l n="672">Et simul Eoo tenebris ex orbe fugatis</l>
                <l n="673">Perspicit Auroram montes aperire retectos:</l>
                <l n="674">Excitus clangore tubae de more iubentis</l>
                <l n="675">Consuetis precibus aeternam exposcere pacem</l>
                <l n="676">Atque animum rebus solertem adiungere agendis.</l>
                <l n="677">Ergo alacer surgit stratis, supplexque salutat</l>
                <l n="678">Ad terram pressis genibus te maxima Virgo,</l>
                <l n="679">Virgo hominum spes fida, dei certissima mater.</l>
                <l n="680">Mox matutinis perfectis ordine sacris,</l>
                <l n="681">Accepit sceptrum et summo praefectus honori est.</l>
                <l n="682">Inde domum rediens magna comitante caterva</l>
                <l n="683">Intra tecta vocat proceres: epulisque paratis</l>
                <l n="684">Extructam ad mensam cunctos accumbere iussit.</l>
                <l n="685">Atque ubi iam compressa fames, turbaeque remotae,</l>
                <l n="686">Surgit: et ingressus thalami secreta reposti</l>
                <l n="687">Sedibus excitos secum iubet ire relictis.</l>
                <l n="688">Quos ubi convenisse videt, mediusque resedit,</l>
                <l n="689">Attollens oculos. Quamquam praesciscere cuique</l>
                <l n="690">Promptum, ait, est animo Graiorum artesque dolosque </l>
                <l n="691">Magna tamen confecta, duces, res, sponte quod ille,</l>
                <l n="692">Imperii cui Romani pars altera paret,</l>
                <l n="693">Contiguis Arabes attingens finibus hostes,</l>
                <l n="694">Postulet adiungi coeptis atque offerat ultro</l>
                <l n="695">Vires ipse suas equitum, peditumque catervas,</l>
                <l n="696">Armaque et ingentem puri vim prodigus auri.</l>
                <l n="697">Quod si promissis maneat, quae plurima nobis</l>
                <l n="698">Ipse dedit, nec facta fidem mutata novabunt,</l>
                <l n="699">Tum vero, ut fas est, quae nos communibus armis</l>
                <l n="700">Ceperimus, communi etiam ditione regamus.</l>
                <l n="701">Atque haec pacta duces, si vos quoque firma iubetis</l>
                <l n="702">Esse, reor cum Threicio facienda tyranno,</l>
                <l n="703">Et certa servanda fide. Sic ille nefandi</l>
                <l n="704">Et fandi memor, ex altis qui despicit astris </l>
                <l n="705">Cuncta, exercituum Deus adsit testis et aequa</l>
                <l n="706">Peccantem afficiat poena certissimus ultro.</l>
                <l n="707">Assensere duces: procerumque ex ordine lecti,</l>
                <l n="708">Talia qui Thracum regi mandata referrent,</l>
                <l n="709">Discedunt propere e castris, urbemque petentes</l>
                <l n="710">Una iter arripiunt Commeni ad limina regis.</l>
                <l n="711">Ille autem, Oceanum cum primum Aurora relinquens</l>
                <l n="712">Terrarum, tenebras coelo discussit aperto,</l>
                <l n="713">Excierat fessos stratis e millibus artus</l>
                <l n="714">Spemque, metumque inter dubius, seu foedera credat</l>
                <l n="715">Iuncturos secum Gallos, seu lege solutus</l>
                <l n="716">Omnia rapturos, memores virtutis avitae</l>
                <l n="717">Et scelera exosos iamdudum, artesque Pelasgas.</l>
                <l n="718">Sed tamen assuetus varias componere fraudes,</l>
                <l n="719">Haud fore desperat, tacitus quod mente volutat.</l>
                <l n="720">Has inter curas versanti et multa moventi</l>
                <l n="721">Grata superveniunt procerum responsa ferentes</l>
                <l n="722">Legati: quos ille intra tecta alta vocari</l>
                <l n="723">Imperat et solio sese componit eburno</l>
                <l n="724">Sublimem atque ostro insignem, sceptroque superbum:</l>
                <l n="725">Cui crinem intonsum gemmisque, auroque tiara</l>
                <l n="726">Circumiens rutilo poterat splendore tenebras</l>
                <l n="727">Vincere et obscuram longe depellere noctem,</l>
                <l n="728">Spectantumque oculos radiis praestringere acutis.</l>
                <l n="729">Illi autem ingressi Regem de more salutant.</l>
                <l n="730">Mox forti Rholone satus sic farier infit.</l>
                <l n="731">Si nos Hesperiis patriae discedere ab oris </l>
                <l n="732">Suasissent aurisque fames, regnique cupido,</l>
                <l n="733">Externasque manu populorum invadere sedes,</l>
                <l n="734">Foedere Rex tecum nullo nunc pacta ligarent:</l>
                <l n="735">Sed potius bellum, quod te incoepisse negabunt</l>
                <l n="736">Nulli umquam, nostrosque armis petiisse priorem,</l>
                <l n="737">Non fraude, aut furto (quando hunc fortissima morem</l>
                <l n="738">Gallorum pubes iamdudum et damnat et odit)</l>
                <l n="739">Sed virtute palam, sed aperto Marte gerendum</l>
                <l n="740">Susciperet, pulsisque sua de sede colonis,</l>
                <l n="741">Ipsa ultro veniens placitis consideret arvis</l>
                <l n="742">Praesidioque arces firmo vinciret et urbes.</l>
                <l n="743">Et quoniam, quod et ipse vides, ad moenia vestrae</l>
                <l n="744">Millia iam sexcenta virum convenimus urbis</l>
                <l n="745">Bellantum, quos una omnes, eadem voluntas</l>
                <l n="746">Impulit in ferrum, certosque armavit in hostes,</l>
                <l n="747">Verteret in praedam quicquid rapuisse liberet.</l>
                <l n="748">Nunc autem nec nos Graium populare penates</l>
                <l n="749">Venimus, aut Thraces patriis evertere regnis:</l>
                <l n="750">Verum ut praecipites Turcasque, Arabesque fugemus</l>
                <l n="751">Ex Asia, Solymaeque pias statuamus ut aras,</l>
                <l n="752">Abiectoque metu tandem loca sancta colantur </l>
                <l n="753">Christicolum populis, cuius si te quoque laudis</l>
                <l n="754">Tangit amor, tantique cupis tibi sumere belli</l>
                <l n="755">Partem aliquam coeptis socium te adiungere nostris</l>
                <l n="756">Et placet et iam nunc una hac in foedera lege</l>
                <l n="757">Accipimus laeti venientem atque omnia posthac</l>
                <l n="758">Oppida, quae nos cumque Deus communibus armis</l>
                <l n="759">Annuerit capere et nostra ditione teneri,</l>
                <l n="760">Haec fore spondemus nobis communia tecum:</l>
                <l n="761">Inque haec verba sacros Goffredi nomine libros,</l>
                <l n="762">Aeternae libros dantes praecepta salutis</l>
                <l n="763">Et Christi simul acta Dei miranda docentes,</l>
                <l n="764">Tangimus et testes Superosque, Deumque vocamus.</l>
                <l n="765">Dixerat haec Rholone satus: cum Graius Alexis.</l>
                <l n="766">Accipio, amplectorque libens, fortissime ductor,</l>
                <l n="767">Quae dantur, faustumque precor si utrisque, volentes</l>
                <l n="768">Quod statuisti, ait. Nos quae promisimus ultro,</l>
                <l n="769">Praesto aderunt, naves cum primum ascendere et oras</l>
                <l n="770">Linquere Threicias, Bebrycumque invadere fines</l>
                <l n="771">Coeperitis, iamque innumeras astare carinas</l>
                <l n="772">Cernitis et pandas praetexere littora puppes,</l>
                <l n="773">Unde iter in fines, cursusque brevissimus undis</l>
                <l n="774">Mygdonios, caecae surgunt ubi moenia gentis.</l>
                <l n="775">Vos duce Thatinno, cui nos confidere tuti</l>
                <l n="776">Suevimus et regni vel totam imponere molem,</l>
                <l n="777">Graiorum delecta manus comitabitur usque.</l>
                <l n="778">Ille unus belli expertus, gnarusque locorum</l>
                <l n="779">Incolumes rapidum ad Syria vos sistet Orontem.</l>
                <l n="780">His dictis duci iubet e praesepibus altis</l>
                <l n="781">Tercentum alipedes ostroque, auroque nitentes.</l>
                <l n="782">Goffredo ex omni numero lectissima centum</l>
                <l n="783">Corpora sed reliquos reliquis quos mittat habendos</l>
                <l n="784">Militiae tantae ductoribus insuper addit</l>
                <l n="785">Et sagula et Tyrio fulgentes murice laenas,</l>
                <l n="786">Nec non et Chlamydes vario subtegmine pictas,</l>
                <l n="787">Quaeque imbres, rapidosque arcent tentoria Soles.</l>
                <l n="788">Ergo ita compositis infida in foedera rebus</l>
                <l n="789">Legati redeunt hilares in castra diemque</l>
                <l n="790">Partim epulis celebrant laetis, partim ardua belli</l>
                <l n="791">Commemorant, iuvat exhaustos meminisse labores</l>
                <l n="792">Et spectare procul terras, collesque feraces,</l>
                <l n="793">Quos ingressi Arabum poterunt invadere fines.</l>
                <l n="794">Liquerat interea placidos Sol aureus amnes</l>
                <l n="795">Oceani et largo vestibat lumine montes:</l>
                <l n="796">Cum Gallos, Italosque una cava buccina somno</l>
                <l n="797">Exiit; illi autem littus petiere, brevique</l>
                <l n="798">Transmissi angustas fauces atque ostia Ponti,</l>
                <l n="799">Bithyni incolumes tenuerunt littoris oram.</l>
                <l n="800">Tum pius Eustachides (proceres namque ante vocari</l>
                <l n="801">Iusserat ad sese). Postquam pervenimus, inquit,</l>
                <l n="802">Terrarum in partem, quibus hostes proxima Turcae</l>
                <l n="803">Regna tenent, vallesque imas, sylvasque putandum est</l>
                <l n="804">Insedisse altas, agmen procedere sensim</l>
                <l n="805">Iam decet ad subitos casus, pugnamque paratum.</l>
                <l n="806">Quo circa Auroram cum primum nonus aperto</l>
                <l n="807">Rettulerit coelo Titan, sese instruat armis</l>
                <l n="808">Quisque suis, instetque viam sua signa secutus.</l>
                <l n="809">Interea cuncti Superumque, hominumque parenti</l>
                <l n="810">Christicolum de more animum lustrentque,
                probentque </l>
                <l n="811">Rite sacerdoti culpas et crimina fassi.</l>
                <l n="812">Haec ubi dicta dedit, passim per castra vagatur </l>
                <l n="813">Fama volans, certisque refert ieiunia iussi</l>
                <l n="814">Indixisse patres venturae proxima lucis.</l>
                <l n="815">Quae postquam Addemarus perfecta ex ordine vidit</l>
                <l n="816">Omnia et Eoo surgens octavus ab orbe</l>
                <l n="817">Illuxit Phoebus, sublimem operatus ad aram</l>
                <l n="818">Solemnesque preces, consuetaque sacra peregit.</l>
                <l n="819">Idem etiam populorum pura circumtulit unda,</l>
                <l n="820">Spargens rore levi; mox et felicibus omnes</l>
                <l n="821">Prosequitur verbis et prospera cuique precatur.</l>
            </div1>
        </body>
    </text>
</TEI>