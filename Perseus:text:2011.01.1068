<TEI>
    <teiHeader>
        <fileDesc>
            <titleStmt>
                <title xml:id="syri">
                    <title>Syrias</title>
                    <abbr>Syrias</abbr>
                    <bibl>Syrias (*Florentiae 1591)</bibl>
                </title>
                <author xml:id="BARGAEUS">
                    <name>Bargeo</name>
                    <date>Barga 1517 - Pisa 1596</date>
                    <gloss>Petrus Angelius Bargaeus</gloss>
                    <abbr>BARGAEUS</abbr>
                </author>
            </titleStmt>
            <publicationStmt>
                <authority>Musisque Deoque 2007</authority>
                <availability status="free">
                    <p>This text may be freely distributed, subject to the following
    restrictions:</p>
                    <list>
                        <item>You credit Perseus, as follows, whenever you use the document:
	    <quote>Text provided by Perseus Digital Library. Original version available for viewing and download at http://www.perseus.tufts.edu/hopper/.</quote>
                        </item>
                        <item>You leave this availability statement intact.</item>
                        <item>You use it for non-commercial purposes only.</item>
                        <item>You offer Perseus any modifications you make.</item>
                    </list>
                </availability>
            </publicationStmt>
            <sourceDesc>
                <bibl>Syrias (*Florentiae 1591)</bibl>
            </sourceDesc>
        </fileDesc>
        <encodingDesc>
            <refsDecl>
                <refState unit="section" n="chunk" delim="."/>
            </refsDecl>
        </encodingDesc>
        <profileDesc>
            <langUsage>
                <language id="la">Latin</language>
                <language id="it">Italian</language>
                <language id="grc">Greek</language>
            </langUsage>
        </profileDesc>
        <revisionDesc>
            <change when="2024-10-03" who="https://orcid.org/0000-0002-9145-7238">Checked the text against the printed 1591 edition, fixed some minor errors and mainly added verses that had been omitted in the transcription.</change>
        </revisionDesc>
    </teiHeader>
    <text xml:lang="la">
        <body>
            <div1 type="section" xml:id="d11" met="H" n="11" rend="11">
                <l n="1">Hic procerum intentas subitus dolor, iraque mentes</l>
                <l n="2">Occupat et tanti memoranda iniuria facti</l>
                <l n="3">Praecipites agit in Turcas, primique Britanni</l>
                <l n="4">Corripiunt vastos arcus: celeresque sagittas,</l>
                <l n="5">Recludunt enses: patefacto aggere campi</l>
                <l n="6">Procurrunt Itali et Gallorum interrita pubes.</l>
                <l n="7">Nec minus Abdaridae diversa e parte ruentes</l>
                <l n="8">Obiiciunt se se, vocesque ad sidera iactant.</l>
                <l n="9">It coelo clamorque virum, clangorque tubarum,</l>
                <l n="10">Telorumque ingens totum tegit aera nimbus.</l>
                <l n="11">Autumno veluti cum lapsae ex arbore frondes</l>
                <l n="12">Arentes, liquere hyemis sub frigora, ramos, </l>
                <l n="13">Et terrae texere solum; si vertice ab alto</l>
                <l n="14">Incubuit Boreas in sylvam et turbidus Auster</l>
                <l n="15">Adverso rursus veniens a cardine flavit.</l>
                <l n="16">Nunc huc, nunc illuc se se per inane volutant:</l>
                <l n="17">Miscenturque una et temere agglomerantur in orbem.</l>
                <l n="18">Primus ibi Hipparchus, caedis qui solus iniquae,</l>
                <l n="19">Et sceleris, fraudisque audax processerat auctor,</l>
                <l n="20">Dum circumfusos comites hortatur et urget</l>
                <l n="21">Turbidus in pugnam et stricto ferit obvius ense,</l>
                <l n="22">Quemcumque ante alios belli furor impulit ardens,</l>
                <l n="23">Sopitus cecidit magno sub pondere clavae.</l>
                <l n="24">Hunc Lyrcus, fraterque Labrax, Drymonque, Coraxque</l>
                <l n="25">Exanimem cecidisse rati, quo corpus inane</l>
                <l n="26">Obscaenis laviandum avibus, canibusque relinquant,</l>
                <l n="27">Et quocunque modo domini ulciscantur adempti</l>
                <l n="28">Interitum, pedibus traxere in castra revinctis.</l>
                <l n="29">Nec procul inde avidum pugnam confundere Lydum</l>
                <l n="30">Cambletem Biturix, acto in praecordia ferro,</l>
                <l n="31">Sternit humi, mensa suetum discumbere herili,</l>
                <l n="32">Belfercumque una risu oblectare, iocisque</l>
                <l n="33">Et tempestivis horas insumere caenis:</l>
                <l n="34">Et tamen expertum belli, gnarumque laborum.</l>
                <l n="35">Inde inter primos versantem et dura cientem</l>
                <l n="36">Proelia Tigritem splendenti percutit ense</l>
                <l n="37">Et galeae in tergum caudam fundentis equinam</l>
                <l n="38">Perfregit conum et frontem confixit: at olli</l>
                <l n="39">Offudit caecas oculis nox atra tenebras.</l>
                <l n="40">Concidit et magno tellurem pondere pressit:</l>
                <l n="41">Cui collo ex alto pendentem in pectora torquem,</l>
                <l n="42">E solido conflatum auro, rapturus Aturrus</l>
                <l n="43">Incola Burdigalae, rapto qui vivere suetus</l>
                <l n="44">Esset, et occultis vitam traducere furtis,</l>
                <l n="45">Accurrit properans: ac dum se inclinat, ut aurum</l>
                <l n="46">Auferat et praeda cupidus ditescat opima,</l>
                <l n="47">Detexit lumbos et, qua coniungitur ossi</l>
                <l n="48">Spina sacro, Sasalis mucronem in viscera condit,</l>
                <l n="49">Per mediumque adigens umblicum, e vulnere tristem</l>
                <l n="50">Extorsit vitam et tenues dispersit in auras.</l>
                <l n="51">Et Sasalim florentem annis et corporis auctu</l>
                <l n="52">Ingentem et Thracum prognatum a sanguine regum</l>
                <l n="53">Daunius incurrens medium transuerberat hasta,</l>
                <l n="54">Setosus mammas thorax ubi dividit ambas:</l>
                <l n="55">Ille cadit, pedibusque leves diverberat auras</l>
                <l n="56">Non secus atque alnus fluvii, putrisque paludis</l>
                <l n="57">Nata ad aquam et celsis avecta ad sidera ramis,</l>
                <l n="58">Cum ruit, agricolae dura succisa securi</l>
                <l n="59">Et iacet informis, donec currumve, ratemve</l>
                <l n="60">Circumiens, hominum notos formatur ad ursus.</l>
                <l n="61">Hic etiam auxilio subeuntem et dira frementem</l>
                <l n="62">Beliadem aggressus, stricto ferit arduus ense,</l>
                <l n="63">Egregium forma iuvenem; quem mater Iebba,</l>
                <l n="64">Descendens summis a verticibus Carmeli</l>
                <l n="65">Huc, ubi vir flammis tenues mollibat arenas,</l>
                <l n="66">Fusuras vitreos rivis undantibus amnes,</l>
                <l n="67">Edidit in lucem limoso in margine Beli.</l>
                <l n="68">Qua propter puerum grati dixere parentes</l>
                <l n="69">Beliadem, patris memorem, matrisque futurum,</l>
                <l n="70">Ni vitam Ausonius iuvenilem abrumperet ensis:</l>
                <l n="71">Quo caput in geminas partes bellator Iapyx</l>
                <l n="72">Disiciens. Rapidi fas est, ait, horrida Orontis</l>
                <l n="73">Ripa tegat, Belus quem iam piger amnis in auras</l>
                <l n="74">Extulit aetherias, tanto ut morerere sub ictu.</l>
                <l n="75">Talia dicentem iacta petit obvius hasta,</l>
                <l n="76">Hassani qui se Cypria de pellice natum</l>
                <l n="77">Crediderat Gemmes, lecto supposito herili</l>
                <l n="78">Per fraudem et prolem regno exclusurus ab alto</l>
                <l n="79">Legitimam, si forte dolos et vota secundent</l>
                <l n="80">Astra et regnorum semper Deus unicus auctor.</l>
                <l n="81">Verum aliter superis visum: nam fraxinus acri </l>
                <l n="82">Illius acta manu, praetervolat irritat regem</l>
                <l n="83">Ausonium et stridens pectus transfixit Amastri</l>
                <l n="84">Armigeri; Stephano Senoni quo gratior alter</l>
                <l n="85">Non fuit et tacitae cui crederet intima mentis</l>
                <l n="86">Arcana et curas animi fidentius omnes.</l>
                <l n="87">Quo moriente, Senon tristes exarsit in iras:</l>
                <l n="88">Per mediosque ruens. Nec tu laetaberis (inquit)</l>
                <l n="89">Hoc errore tuo: neque me mea dextera fallet.</l>
                <l n="90">Dixerat et Gemmem commissa caede superbum</l>
                <l n="91">Saevus adit, dextrumque oculum configit acuta</l>
                <l n="92">Cuspide: quae penitus fixo stetit hausta cerebro:</l>
                <l n="93">Reclusitque animi latebras, caecosque recessus.</l>
                <l n="94">Ille cadit, regnique omnem spem morte relinquit.</l>
                <l n="95">Commistum interea magnis terroribus affert</l>
                <l n="96">Clamorem, ac totam pervadit fama per urbem,</l>
                <l n="97">Cunctorumque aures atra formidine replent</l>
                <l n="98">Confusae voces atque illaetabile murmur;</l>
                <l n="99">Belfercum egregiae iuvenem virtutis et una</l>
                <l n="100">Invictum bello Gemmem cecidisse peremptos</l>
                <l n="101">Et ruere ad portas urbis facto agmine Gallos,</l>
                <l n="102">Victoresque manu saevam committere caedem</l>
                <l n="103">Et furere et scalas ad moenia ferre paratas.</l>
                <l n="104">At rex Hassanus, quanquam tot funera mentem</l>
                <l n="105">Turbant et subito dolor occupat ingens,</l>
                <l n="106">Accurrit properans tamen et se in tuta ferentes</l>
                <l n="107">Increpat. O miseri tantus quis pectora vobis</l>
                <l n="108">Insinuat pavor? E proiectis turpiter armis</l>
                <l n="109">Quo fugitis? Duro ne illis e marmore corpus?</l>
                <l n="110">Aut ferri ex acie? Vestrarum respuit ictus</l>
                <l n="111">Hastarum? Cur tela manus, cur tempora cassis</l>
                <l n="112">Armas? Et obductus vobis ad pectora thorax?</l>
                <l n="113">Eia, agite, et mecum victorem invadite Gallum.</l>
                <l n="114">Aut hodie mortem natorum ulciscar acerbam;</l>
                <l n="115">Auferet aut idem vitam mihi fatifer ensis.</l>
                <l n="116">Dixit et e portis praeceps erumpit apertis:</l>
                <l n="117">Atque una secum Orchanes: cui vivida bello</l>
                <l n="118">Dextera et agrestes robusto in corpore vires,</l>
                <l n="119">Setosumque chalybis pectus tegit: aerea frontem</l>
                <l n="120">Cassida: tum clypeus laevum latus: at manus hastam</l>
                <l n="121">Dextra gerit solidam: clavae grave robur in armos</l>
                <l n="122">Pendet equi et femori pugnax accingitur ensis.</l>
                <l n="123">Iique ubi se fudere foras, lectique secuti</l>
                <l n="124">Tota ex urbe duces et bello assueta iuventus,</l>
                <l n="125">Invasere pios Turcarum eversa fugantes</l>
                <l n="126">Agmina et immiti strages et funera ferro</l>
                <l n="127">Edentes, campi spatium quocunque patebat.</l>
                <l n="128">Hic Petalus Trevir, fugientem saevus in hostem</l>
                <l n="129">Dum furit impune et facta iam caede superbit,</l>
                <l n="130">Fraxinea Hassani medius transfigitur hasta.</l>
                <l n="131">Huic comitem Orchanes perfossum cuspidis ictu</l>
                <l n="132">Ire iubet Pansam, Pansaeque adiecit Agronem:</l>
                <l n="133">Illyricos inter rerum cui summa potestas</l>
                <l n="134">Cum foret et regni regeret moderator habenas</l>
                <l n="135">Ipse unus, patria Gallis servire relicta</l>
                <l n="136">Maluit et famam sumptis sibi quaerere ab armis.</l>
                <l n="137">Nec mora. Bellovacus cadit Antymus: et cadit Agnon:</l>
                <l n="138">Antymus Herculea contusus tempora clava,</l>
                <l n="139">Ambarides Agnon Porsaeide caesus ab harpe;</l>
                <l n="140">Iamque simul Gallique omnes, versique Britanni</l>
                <l n="141">Terga dabant, victorque hostis per aperta ruebat,</l>
                <l n="142">Coede tepefaciens, qua qua patet aequore capus:</l>
                <l n="143">Cum pis Eustachides rapta volat obvius hasta:</l>
                <l n="144">Inque aciem confertam equitum defertur et ipsi</l>
                <l n="145">Perforat Harpagio ferrata cuspide pectus:</l>
                <l n="146">Harpagio, quem frondiferis Pamphylia Sylvis</l>
                <l n="147">Eductum, docuit se se immiscere rapinis,</l>
                <l n="148">Exercet quascunque Cilix et raptor Isaurus.</l>
                <l n="149">Unde altas iam nactus opes, fidosque sodales</l>
                <l n="150">Oppressit Tarsum per fraudem et Rhoson et Isson.</l>
                <l n="151">Bithyna sed enim postquam sunt urbe potiti</l>
                <l n="152">Christicolae et Medi pugna cecidere cruenta,</l>
                <l n="153">Inque dies magis atque magis diffideret armis</l>
                <l n="154">Ipse suis, populique iras odiumque timeret,</l>
                <l n="155">Hassano laturus opem, Cydnumque, Sarumque</l>
                <l n="156">Liquit et augentem multo sua littora limo</l>
                <l n="157">Pyramon, ac portas coelo se aequantis Amani.</l>
                <l n="158">Hoc tamen auxilio regem tum iuvit amicum,</l>
                <l n="159">Eustachidae in se se quod telum avertit et illum</l>
                <l n="160">Protinus occumbens stygiis submovit ab umbris.</l>
                <l n="161">At ferus Orchanes, immani vulnere pectus</l>
                <l n="162">Confossum aspiciens, non iam perterritus haesit,</l>
                <l n="163">Sed stricto Eustachidae galeam ferit arduus ense,</l>
                <l n="164">Ulturus socium: nec fors deceptus abisset,</l>
                <l n="165">Ni clypeum ingentem plagae supponeret heros,</l>
                <l n="166">Corporeque exiret telum, vitaret et ictum.</l>
                <l n="167">Decidit in summum saevi tamen impetus ensis,</l>
                <l n="168">Nudavitque genu, fuerat quo tegmine tutum.</l>
                <l n="169">Tum vero Eustachidae ira inflammatus amara</l>
                <l n="170">Altior insurgit, gladiumque obliquat acutum</l>
                <l n="171">In latus et medium, quanquam fulgentibus armis</l>
                <l n="172">Contectum et triplici munitum corpus ab aere,</l>
                <l n="173">Disiicit in geminas uno modo vulnere partes.</l>
                <l n="174">Umblico tenus una cadit: sedet altera dorso</l>
                <l n="175">Fortis equi: latique trahens per gramina campi</l>
                <l n="176">Viscera, praecipiti cursu defertur in urbem:</l>
                <l n="177">Informe, horrendum et visu miserabile monstrum.</l>
                <l n="178">Hic vero Abdaridis humilis trepidantia rursus</l>
                <l n="179">Sternit corda pavor, pugnamque relinquere cogit:</l>
                <l n="180">Tergaque vertentes spatium producere vitae.</l>
                <l n="181">Ipse etiam Belferciades Hassanus in urbem</l>
                <l n="182">Invitus rapitur: tum primo in limine turba</l>
                <l n="183">Opprimitur fugiens, vitamque exhalat in auras,</l>
                <l n="184">Dum portae se quisque volens inferre patenti</l>
                <l n="185">Occupat ingressum et magnis clamoribus intro</l>
                <l n="186">Primus abit, nisuque animam diffundit anhelo.</l>
                <l n="187">Accurunt igitur trepidi, qui claudere portas</l>
                <l n="188">Festinent, introque vetent irrumpere Gallos.</l>
                <l n="189">Ceu quondam agricolae, pluvia si forte recenti</l>
                <l n="190">Aequarint summas torrentia flumina ripas;</l>
                <l n="191">Quae iam diluviem pratisque, agrisque minantur,</l>
                <l n="192">Ingentes lapides, umbrosisque eruta sylvis</l>
                <l n="193">Robora et excisas annoso stipite quercus</l>
                <l n="194">Advolvunt, callesque omnes aditusque viarum</l>
                <l n="195">Occludunt totoque fugant e pectore somnum:</l>
                <l n="196">Incustoditus nequa vagus effluat amnis,</l>
                <l n="197">Et se se in segetes, camposque effundat apertos.</l>
                <l n="198">Cardine sic illi converso ad limina valvas</l>
                <l n="199">Obnixi impellunt humeris, multosque suorum</l>
                <l n="200">Excludunt, atraque omnes in morte relinquunt.</l>
                <l n="201">Quorum alii ferro immiti cecidere perempti:</l>
                <l n="202">In rapidum iecere alii se flumen et undis</l>
                <l n="203">Demersi, Stygiae ripas petiere paludis.</l>
                <l n="204">Occultae paucos latebrae, notique recessus</l>
                <l n="205">Montis et obscurae valles horrentibus umbris</l>
                <l n="206">Servarunt, dum tecta fugam per lustra capessunt,</l>
                <l n="207">Et sua subducunt instanti corpora leto.</l>
                <l n="208">Ast Itali, Gallique duces, acresque Britanno</l>
                <l n="209">Ulti hostem, quanquam primas nox atra tenebras</l>
                <l n="210">Excierat, terrasque suis obtexerat alis,</l>
                <l n="211">Goscellum mesti strato imposuere pheretro,</l>
                <l n="212">Susceptumque humeris flentes in castra tulerunt.</l>
                <l n="213">Quem super illachrymans genitor procumbit et imo</l>
                <l n="214">Corde ciet gemitus, tandemque his vocibus hiscit.</l>
                <l n="215">Nate mihi e primo sublatus flore iuventae</l>
                <l n="216">Occidis et rerum versantem in turbine patrem</l>
                <l n="217">Deseris ipse tuum: plus, heu plus scilicet uno hoc</l>
                <l n="218">Vixi ego, nate die, vitae quam posceret huius</l>
                <l n="219">Usus et emeritae requies postrema senectae.</l>
                <l n="220">Debueram caput hoc morti, cum me tua virtus</l>
                <l n="221">Felicem coelo aequarat; cum facta triumphis</l>
                <l n="222">Digna ferebantur passim: nec perfidus hostis</l>
                <l n="223">Fas omne abrumpens, telo mactaret iniquo</l>
                <l n="224">Victorem et regis surgente a caede superbi,</l>
                <l n="225">Aeternum decus palmae immortalis adeptum.</l>
                <l n="226">Nunc, sine te, quicunque dies, Goscelle, supersunt,</l>
                <l n="227">Exigere atque graves belli tolerare labores</l>
                <l n="228">Cogar et ingratae posthac accumbere mensae.</l>
                <l n="229">Hoc tamen in luctu laetor, quod sanguine fuso,</l>
                <l n="230">Protinus evectum Solymae coelestis ad arces</l>
                <l n="231">Et cupio et spero: nostras unde arduus oras</l>
                <l n="232">Despicis et coetus inter versaris ovantes:</l>
                <l n="233">Qui verum ob cultum pugnando vulnera passi</l>
                <l n="234">Aethereas sedes terris petiere relictis.</l>
                <l n="235">Aurora interea toto fulgentia coelo</l>
                <l n="236">Sidera depulerat, montesque afflarat anhelis</l>
                <l n="237">Phoebus equis, lati retegens super aequora campi</l>
                <l n="238">Corpora coesorum atque ingentes stragis acervos:</l>
                <l n="239">Cum pius Addemarus candentem indutus amictum</l>
                <l n="240">Selegit procul urbe locum, ac de more piorum</l>
                <l n="241">Sparsit rore sacro et pura circumtulit unda:</l>
                <l n="242">Conceptisque Deum verbis in vota vocabit.</l>
                <l n="243">Hic, qui praeterita sublati caede iacebant</l>
                <l n="244">Effossae mandantur humi, princepsque sacerdos</l>
                <l n="245">Illorum enumerans laudes, vocat ore beatos,</l>
                <l n="246">Queis hoste in medio pulchram per vulnera mortem</l>
                <l n="247">Oppetere et se se stellis inferre cruentos,</l>
                <l n="248">Contigit ante ipsum divumque, hominumque parentem.</l>
                <l n="249">Has inter lacrhymas, sacris iam rite peractis,</l>
                <l n="250">Goscello ingentem nigro de marmore mandat</l>
                <l n="251">Eustachides fieri tumulum: sed opima columnae</l>
                <l n="252">Belferci regis iusto in certamine victi</l>
                <l n="253">Adversae figit spolia et rem carmine signat.</l>
                <l n="254">Goscellus victor victo hoc de rege tropheum.</l>
                <l n="255">Omnibus his adiicit meritae spectacula poenae.</l>
                <l n="256">Nanque ipsum Hipparchum, primus qui foedere fracto</l>
                <l n="257">Goscelli occultam direxit in ora sagittam,</l>
                <l n="258">Ante urbem adductum, iubet in diversa quadrigis</l>
                <l n="259">Differri et toto raptari viscera campo.</l>
                <l n="260">Interea magnos Nerei sol lapsus in amnes</l>
                <l n="261">Corruit: et densis obducens cuncta tenebris</l>
                <l n="262">Stelliferi summum patefecit limen Olympi.</l>
                <l n="263">Tempore quo Divum coetus convenerat omnis,</l>
                <l n="264">Ut patrem, regemque hominum festinus adiret</l>
                <l n="265">Et ferret sua quisque leves mandata per auras,</l>
                <l n="266">In terris quaecunque imis peragenda darentur.</l>
                <l n="267">Astitit hos inter tenebrosa a sede nigrantum</l>
                <l n="268">Uragus, horrentis custos infandus Averni.</l>
                <l n="269">Quem procul aspiciens hominum, rerumque repertor.</l>
                <l n="270">Unde, ait, ipse tuos gressus agis Urage? At ille</l>
                <l n="271">Respondit. Terras adii, pelagique recessus,</l>
                <l n="272">Omnia circumiens, praedas ut dives opimas</l>
                <l n="273">Undique quaesitas in Tartara convectarem.</l>
                <l n="274">Tum pater omnipotens. Nunc quem terrae (inquit)
                in orbe</l>
                <l n="275">Goffredo magis esse uno pietatis amantem</l>
                <l n="276">Et nati praecepta mei, ritusque tuentem</l>
                <l n="277">Vidisti? Quos ille animo, quos ille labores</l>
                <l n="278">Corpore sustineat, Solymam quo liberet urbem</l>
                <l n="279">Servitio infando, templisque reponat honores</l>
                <l n="280">Ipse meis, Turcasque alias depellat in oras?</l>
                <l n="281">Subiicit his Erebo pestis digressa profundo</l>
                <l n="282">Uragus. Haud equidem miror, rex maxime, si quem</l>
                <l n="283">Ipse tua fultum munis ope, cuique secundae</l>
                <l n="284">Res et vota fluunt, unum modo pectore toto</l>
                <l n="285">Te colit atque aras multo tibi thure vaporat,</l>
                <l n="286">Ac coeli proceres precibus sine fine fatigans</l>
                <l n="287">Perstat in officio et Solymae fidenter ad urbem</l>
                <l n="288">Pergenti, non usquam animi mens fluxa vacillat.</l>
                <l n="289">Sed si forte tuas vires subtraxeris et me</l>
                <l n="290">Siveris improvisum aliquod legionibus illis,</l>
                <l n="291">Ipse quibus praeest, iam nunc infligere vulnus,</l>
                <l n="292">Finibus extemplo Syriae, rebusque relictis</l>
                <l n="293">Ad Morinos tibi diffisum remeare videbis.</l>
                <l n="294">Haec ille. At contra divum pater atque hominum rex.</l>
                <l n="295">Vade age, cunctorum, qui nunc mea castra sequuntur,</l>
                <l n="296">Experiare animos horrenti alguque, fameque,</l>
                <l n="297">Adversisque una rerum successibus ipsos</l>
                <l n="298">Bellatorum animos e tanto avertere coepto</l>
                <l n="299">Nitere et in populos pestem diffunde, luemque;</l>
                <l n="300">Et pereat, retrove abeat, qui nomine nostro</l>
                <l n="301">Praetexit fraudem et dominandi fertur amore;</l>
                <l n="302">Hi fines tibi praefixi statuuntur. At ultra </l>
                <l n="303">Ire veto. Sic effatus terramque, polumque</l>
                <l n="304">Aethereaque immensum vultu tremefecit et undam,</l>
                <l n="305">Ille autem procul abscessit, Daphnemque petivit:</l>
                <l n="306">Unde olim responsa suis edebat et omnium</l>
                <l n="307">Implebat fallax dubiis ambagibus aures.</l>
                <l n="308">Huc se demissus consueta in sede locavit</l>
                <l n="309">Observaturum tempusque atque apta nocendo</l>
                <l n="310">Momenta et lapsis sparsurum incendia rebus.</l>
                <l n="311">At proceres, positis portarum ad limina castris,</l>
                <l n="312">Inclusos Turcas densa obsidione premebant.</l>
                <l n="313">Quanquam illi aversae digressi e moenibus urbis</l>
                <l n="314">Palantes Gallos, praedamque in castra ferentes</l>
                <l n="315">Interdum insidiis obtruncavere locatis.</l>
                <l n="316">Has inter clades, durique incommoda belli</l>
                <l n="317">Mutua, iam mensis processerat unus et alter</l>
                <l n="318">Et circum horrificis Aquilonibus arva rigebant.</l>
                <l n="319">Non ullae arboribus frondes, non gramina campis</l>
                <l n="320">Ulla superfuerant: glacies astrinxerat amnes:</l>
                <l n="321">Brumaque durata passim nive texerat arva:</l>
                <l n="322">Et circum vastatus ager, direptaque late</l>
                <l n="323">Castella atque hornis exhaustae frugibus urbes,</l>
                <l n="324">Afflictis alimenta dabant haud ulla Latinis.</l>
                <l n="325">Iamque fames totis incesserat improba castris:</l>
                <l n="326">Nec lacerae vestes pluviam, nec frigora noctu</l>
                <l n="327">Marcentes poterant pelles arcere; nec usquam</l>
                <l n="328">Tectum erat, a gelidis se se ut defenderet Euris</l>
                <l n="329">Miles et optato recrearet membra sopore.</l>
                <l n="330">Quae simul atque hyemis vis ingruit aspera terris,</l>
                <l n="331">Uragus aligeros dirorum a sede nigrantum</l>
                <l n="332">Evocat: illi adsunt praesto, morbosque, famemque</l>
                <l n="333">Augentes, qua quisque potest in pectora se se</l>
                <l n="334">Inserit atque animos agitans vulgique, ducumque</l>
                <l n="335">Suadet ab inceptis quamprimum avertere mentem,</l>
                <l n="336">Et desperatis penitus diffidere rebus.</l>
                <l n="337">Ergo alii, dum dira fames et pestis in omnes</l>
                <l n="338">Grassatur, taciti coetus atque ipsa piorum</l>
                <l n="339">Castra relinquentes Lydos petiere, Phrygesque,</l>
                <l n="340">Vicinos alii portus: liberrimus unde</l>
                <l n="341">Detur in Ionias undas et littora cursus,</l>
                <l n="342">Tum pius Eustachides, cui res adversa dolorem</l>
                <l n="343">Ferret et ex oculis lachrymas exciret amaras,</l>
                <l n="344">Concilium propere cogit procerumque, ducumque</l>
                <l n="345">Sciturus, dubiis quid quisque in rebus agendum</l>
                <l n="346">Censeat; unde aliquam castris ferat ipse salutem.</l>
                <l n="347">Hic igitur Thracum ductor, quem Graius Alexis</l>
                <l n="348">Miserit, ut tantis per fraudem obsisteret orsis,</l>
                <l n="349">Consessu e medio surgens, haec ore profatur.</l>
                <l n="350">Non equidem, o proceres, vestris me viribus unquam</l>
                <l n="351">Indubitare sinet virtus clarissima, qua vos</l>
                <l n="352">Tam longum superastis iter; stravistis et hostes</l>
                <l n="353">Innumeros, summisque sitas in montibus arces</l>
                <l n="354">Exaequare solo freti potuistis et una</l>
                <l n="355">Praecipites undis tranare tumentibus amnes.</l>
                <l n="356">Nec, siquid vestris adversum contigit ausis,</l>
                <l n="357">Continuo iubeam tantis diffidere coeptis,</l>
                <l n="358">Et quasi devictos hosti concedere palmam;</l>
                <l n="359">Sed quoniam hibernis cum tempestatibus et cum</l>
                <l n="360">Imbribus, ac nivibus, glacieque rigentibus oris</l>
                <l n="361">Pugnandum est, vulgoque ingens pestisque, famesque</l>
                <l n="362">Absumit miseros, nec spes datur ulla salutis,</l>
                <l n="363">Dum fessi ad ripam rapidi versamur Orontis,</l>
                <l n="364">Inque dies hostis regionem, urbemque tuetur</l>
                <l n="365">Auctior, ingentes animos, cui prospera rerum</l>
                <l n="366">Eventa addiderint, quorum vi non modo tutam</l>
                <l n="367">Esse putant urbem, sed aperto invadere marte </l>
                <l n="368">Castra parant opibus Persarum ingentibus aucti:</l>
                <l n="369">Cedentes ultro nos in vicina feramus</l>
                <l n="370">Hyberna: et coeli tractum fugiamus iniquum:</l>
                <l n="371">Dum terris desaevit hyems et frigora Cauri</l>
                <l n="372">Spirantes, nostris prohibent assultibus hostem.</l>
                <l n="373">Nanque, ita corporibus, somnoque, epulisque refectis,</l>
                <l n="374">Cum primum incipient tepidi spirare Favoni</l>
                <l n="375">Flamina, et incultis herbescere gramina campis,</l>
                <l n="376">Forsitan auspiciis longe melioribus urbem,</l>
                <l n="377">Quae modo nos portis infesta excludit et arcet,</l>
                <l n="378">Cum se rettulerint alacres in castra manipli,</l>
                <l n="379">Continget faciles captam expugnare per artes.</l>
                <l n="380">Interea, nequis duros vitare labores</l>
                <l n="381">Me putet et pro re communi haud velle periclis,</l>
                <l n="382">Quaecunque est, quae restat adhuc, exponere vitam,</l>
                <l n="383">Seu vos hic studium coeptae obsidionis ad urbem</l>
                <l n="384">Detineat, laetos seu vos hyberna receptent,</l>
                <l n="385">Certum est Threicias iam nunc excurrere ad oras:</l>
                <l n="386">Ut quascunque equitum turmas, peditumque cohortes</l>
                <l n="387">Delegit nuper Graium regnator Alexis,</l>
                <l n="388">Adducam quamprimum ad vos: quibus amnis Orontes</l>
                <l n="389">Territus auxiliis, fastusque, animosque superbos</l>
                <l n="390">Exuat atque iugo collum submittat aheno.</l>
                <l n="391">Haec dux Odrysius. Contra quem talia fatur</l>
                <l n="392">Eustachides. His me castris incommoda nunquam</l>
                <l n="393">Dimoveant: vel se totam diffundat Orontes</l>
                <l n="394">In vallem et Casius terris subsidat apertis.</l>
                <l n="395">Tu vero, quascunque libet te confer in oras</l>
                <l n="396">Providus et nostrae tangat te nulla salutis</l>
                <l n="397">Cura. Etenim Deus usque suos tutatur et illos</l>
                <l n="398">Non aestu, non frigus iners, non laedit egestas,</l>
                <l n="399">Non acies confertae hominum, non alta retardant</l>
                <l n="400">Moenia, nec summas aequantia flumina ripas,</l>
                <l n="401">Quominus inceptis instent constanter, amentque</l>
                <l n="402">Ignibus in mediis potius dispergere vitam</l>
                <l n="403">Impavidam, quam degeneris dare signa timoris</l>
                <l n="404">Ulla, vel a magnis desistere turpiter ausis.</l>
                <l n="405">Haec bonus Eustachides: sed Thracum ductor et una</l>
                <l n="406">Dux Senonum simulans morbo tentarier acri,</l>
                <l n="407">Atque ipse abiectis clam Carpentarius armis,</l>
                <l n="408">Unus, inexhausto plures qui robore suerat</l>
                <l n="409">Contra stare hostes, victorque excedere pugna,</l>
                <l n="410">Regia progenies magnorum et germen avorum,</l>
                <l n="411">Obliti decorisque sui, laudisque suorum,</l>
                <l n="412">Arripuere fugam, castrisque abiere relictis</l>
                <l n="413">Et socios tanto linquere in cardine rerum.</l>
                <l n="414">Tum vero procerum tantorum exempla secuti</l>
                <l n="415">Innumeri, queis militiae labor et meus acer</l>
                <l n="416">Fregerat hostilis, solidosque inciderat omnes</l>
                <l n="417">Virtutis verae nervos, liquere sodales,</l>
                <l n="418">Quisque suos, facti immemores, votique, fideque.</l>
                <l n="419">Usque adeo capiunt animos oblivia nostros,</l>
                <l n="420">Et penitus nulla est alienae cura salutis,</l>
                <l n="421">Si quando impendet capiti commune periclum.</l>
                <l n="422">Ut, fumo cum pastor apes exegit amaro.</l>
                <l n="423">Dulcia lecturus mella ex alvearibus illae</l>
                <l n="424">Destituunt trepidae cellas et, rege relicto,</l>
                <l n="425">In diversa abeunt, fusaeque per arva vagantur.</l>
                <l n="426">Hic igitur reliqui proceres precibusque, minisque,</l>
                <l n="427">Quisque suos retinent, poenasque et praemia cuique</l>
                <l n="428">Proponunt et, quae possunt, alimenta ministrant.</l>
                <l n="429">At Robertiades congesto e cespite primos</l>
                <l n="430">Ausonidum alloquitur, verbisque hortatur amicis.</l>
                <l n="431">Ferte viri et duros animo tolerate labores,</l>
                <l n="432">Et mecum adversis opponite pectora rebus.</l>
                <l n="433">Ille Deus, cuius causam suscepimus ille</l>
                <l n="434">Praesto aderit laturus opem, si fortiter ausis</l>
                <l n="435">Instare et duri perferre incommoda belli</l>
                <l n="436">Viderit unanimes, quae nunc his maxima terris</l>
                <l n="437">Perpetimur; neque enim tantis insistere coeptis</l>
                <l n="438">Invisos hominumque patri, divumque putandum est.</l>
                <l n="439">Nos ille incolumes per tot discrimina rerum</l>
                <l n="440">Duxit adhuc, idemque manu superare potentes,</l>
                <l n="441">Innumerosque hostes dedit; et vel nomine tantum</l>
                <l n="442">Insolitum Arabiis terrorem inferre, Syrisque,</l>
                <l n="443">Praecipitesque sua Turcas depellere sede:</l>
                <l n="444">Et nunc, quod glacie valles infesta nivali</l>
                <l n="445">Detinet et rara est cerealis copia victus,</l>
                <l n="446">Vinaque deficiunt, plenaeque obsonia mensae,</l>
                <l n="447">Creditis a nobis mentemque, animumque benignum</l>
                <l n="448">Avertisse Deum? Tales plerunque per artes</l>
                <l n="449">Pertentare fidem solet ille et nosse suorum.</l>
                <l n="450">Nec tamen extremis agitatos casibus unquam</l>
                <l n="451">Deserit; at, quod vos experti saepius estis,</l>
                <l n="452">Improvidus adest et opem pereuntibus affert.</l>
                <l n="453">An vos, o miseri tutam per tela, per ignes,</l>
                <l n="454">Perque acies medias, inimicaque castra putatis</l>
                <l n="455">Invenisse viam certa sine numinis aura?</l>
                <l n="456">Et tandem incolumes penetrasse ad flumen Orontis?</l>
                <l n="457">Non nostrae hoc vires; non victae ignavia gentis</l>
                <l n="458">Effecit; legiove magis numerosa piorum.</l>
                <l n="459">Maior agit virtus; maiorque potentia nostra haec</l>
                <l n="460">Coepta iuvat; quam cui possint vel Bactra, vel Indi</l>
                <l n="461">Impune armatas opponere in agmine dextras.</l>
                <l n="462">Huic ergo, o socii, si iam confidimus uni,</l>
                <l n="463">Nil desperandum tanto duce et auspice tanto.</l>
                <l n="464">His dictis curas, tristesque e corde parumper</l>
                <l n="465">Amovere metus: sed enim penuria victus</l>
                <l n="466">Quottidie magis atque magis funesta premebat</l>
                <l n="467">Non modo confusam passim ac sine nomine plebem,</l>
                <l n="468">Verum etiam auctores belli, proceresque ducesque </l>
                <l n="469">Communem impulerat iam desperare salutem,</l>
                <l n="470">Qua fama rex Hassanus commotus amicos</l>
                <l n="471">Quorum consilio niti consueverat, ad se</l>
                <l n="472">Convocat et laetus fidas sic fatur ad aures.</l>
                <l n="473">Quod fore providi iam tum, cum tantus in armis</l>
                <l n="474">Obsedit nostram Gallorum exercitus urbem,</l>
                <l n="475">Ecce malis perit ipse suis, morboque, fameque,</l>
                <l n="476">Frigoribusque hyems vexatus et imbribus atris:</l>
                <l n="477">Iamque adeo ad paucos equites, peditesque redactus,</l>
                <l n="478">Si quicquam veri iactae praedicere sortes</l>
                <l n="479">Consuerunt, parat ille fugam, seu totus in iisdem</l>
                <l n="480">Haeret adhuc castris, veritus ne forsan euntes</l>
                <l n="481">Ilicet invadam et vertentes terga trucidem</l>
                <l n="482">Quod, nisi quis se se opponat casusque, Deusque</l>
                <l n="483">Ipse mihi et tantam invideant fata aspera laudem,</l>
                <l n="484">Perficere est animus, cum primum Aurora resurgens</l>
                <l n="485">Altera flammifero rubefecerit aethera vultu.</l>
                <l n="486">Nanque ad perdendos ingenti clade latrones,</l>
                <l n="487">Invasere manu qui regna aliena, suisque</l>
                <l n="488">Audent extorrem Mecmethum expellere templis,</l>
                <l n="489">Finitimae legere urbes atque oppida turmas.</l>
                <l n="490">Quae simul aggressae primae sub tempora lucis</l>
                <l n="491">Irruerint, nos e portis facto agmine apertis</l>
                <l n="492">Erumpamus; et unanimes in castra feramur</l>
                <l n="493">Undique fusuri signis victricibus hostes.</l>
                <l n="494">Nunc autem, quoniam taciti speculemur oportet,</l>
                <l n="495">Securi ne sui maneant, an castra relinquant</l>
                <l n="496">Confisi tenebris, noctisque silentibus umbris,</l>
                <l n="497">Ecquis erit vestrum, qui se committere nocti</l>
                <l n="498">Audeat obscurae, penetretque in castra latronum</l>
                <l n="499">Praemia laturus generosi ingentia facti?</l>
                <l n="500">Illi ego Sidonio tinctas bis murice vestes</l>
                <l n="501">Largiar et solido loricam ex aere rigentem.</l>
                <l n="502">His donis accedet equus candore nivali,</l>
                <l n="503">Quem mater generosa Cilix, ubi Cydnus Amanum</l>
                <l n="504">Dissecat, aethereas in luminis edidit oras,</l>
                <l n="505">Per rupes assuetum altas intendere cursum,</l>
                <l n="506">Armorumque adeo strepitus horrescere nullos-</l>
                <l n="507">Haec ille. Et dictis cuncti assensere silentes,</l>
                <l n="508">Nec quisquam tamen est cuius, milesve repertus</l>
                <l n="509">Auderet dubiis qui se committere rebus</l>
                <l n="510">Praeter Amasiadem Phormum, cui sector Iberus</l>
                <l n="511">Dives agris, dives positis in faenore nummis</l>
                <l n="512">Malcus erat genitor; veteri qui lege relicta </l>
                <l n="513">Mosis, ad Abdaridae turpi se transfuga ritus</l>
                <l n="514">Contulerat, Turcasque inter compleverat aedes</l>
                <l n="515">Argento atque animum fastu cumularat inani.</l>
                <l n="516">Ille igitur surgens. Nihil est (ait) inclyte ductor,</l>
                <l n="517">Quod tu tam large mercedem et praemia cuiquam</l>
                <l n="518">Egregium ob facinus te polliceare daturum.</l>
                <l n="519">Ipse etenim, nec dona moror, speculator abibo</l>
                <l n="520">Quo tu cunque iubes: vel si mihi et ipsa potentum</l>
                <l n="521">Sint adeunda ducum tentoria: nec metus ullus</l>
                <l n="522">Nec duri retrahat facies inimica laboris,</l>
                <l n="523">Ne castra explorem: tum, si res postulet, ipsis</l>
                <l n="524">Occurram auxiliis, dux ut, monitorque viarum</l>
                <l n="525">Usque adstem et certo cunctos hic tramite sistam.</l>
                <l n="526">Tu vero tantum ob meritum, rex magne, daturum</l>
                <l n="527">Polliceare mihi, modo quem Goffredus acutum</l>
                <l n="528">Per medium Orchanem, mirantibus omnibus, ensem</l>
                <l n="529">Exegit, totumque metu tremefecit Orontem.</l>
                <l n="530">Talia magniloquo tumidus fundebat ab ore</l>
                <l n="531">Phormus et insueto lateri poscebat honorem</l>
                <l n="532">Ipse suo: quem nemo ausus speraverat ante.</l>
                <l n="533">Tum sic Hassanus, coelumque et sidera et ipsum</l>
                <l n="534">Testor Halyn, fore nullum alium, cui deferat ensem</l>
                <l n="535">Goffredi manus haec et tam memorabile factum</l>
                <l n="536">Deletura animo nulla unquam oblivia nostro.</l>
                <l n="537">Haec ait. Et spoliis, armisque recentibus ornat</l>
                <l n="538">Ausonium in morem; parmam fert laeva nigrantem;</l>
                <l n="539">Aere caput tegitur; rigido latus ense tuetur;</l>
                <l n="540">Dextra gerit iaculum, tergumque et bracchia fulvae</l>
                <l n="541">Pelli obit detracta lupae. Sic comptus ab urbe</l>
                <l n="542">Egreditur, qua pons longe porrectus ab amne</l>
                <l n="543">Saxeus, ad Caniae decurrit limina portae</l>
                <l n="544">Atque interiectae crebris vada pigra paludis</l>
                <l n="545">Arcubus amplectens Turcisque, Arabisque patebat</l>
                <l n="546">Liber et haud usquam premerent quem castra piorum.</l>
                <l n="547">Tempus erat, primae quo pars decedere noctis</l>
                <l n="548">Incipit et vigiles abeunt statione relicta.</l>
                <l n="549">Succeduntque alii, cum se Boemundus et una </l>
                <l n="550">Aulercae pubis ductor Robertus agebant,</l>
                <l n="551">Exploraturi, num quae custodia pontem</l>
                <l n="552">Servaret, posset ne capi vel fraude, vel armis.</l>
                <l n="553">Dumque oculis circumspiciunt et cuncta pererrant</l>
                <l n="554">Et strepitus intenti omnes et murmura captant</l>
                <l n="555">Auribus, ecce vident extremo ab limine pontis</l>
                <l n="556">Discedentem ad se recta contendere gressum.</l>
                <l n="557">Tum vero socii fidas Boemundus ad aures</l>
                <l n="558">Affatus. Venit hic, inquit, speculator ab hoste </l>
                <l n="559">Hassano, aut spoliis nostrorum ut onustus in urbem</l>
                <l n="560">Mox referat se se: sed nos e tramite ad amnem</l>
                <l n="561">Deflectamus et occulti observemus euntem:</l>
                <l n="562">Donec nos abiens paulum post terga relinquat,</l>
                <l n="563">Atque intercepto nusquam fuga libera detur.</l>
                <l n="564">Sic ait et dicto citius secessit uterque</l>
                <l n="565">Ad flumen, coelo atque umbris contectus opacis,</l>
                <l n="566">Et se se in caecis taciti occuluere latebris.</l>
                <l n="567">Ille autem obscurae per amica silentia lunae</l>
                <l n="568">Incedit fidens animi, ignarusque futuri.</l>
                <l n="569">Cumque viae spatium propere progressus abesset,</l>
                <l n="570">Quantum aliquis iactu volucris comprenderet
                hastae, </l>
                <l n="571">Exiluere ambo et curvos liquere recessus;</l>
                <l n="572">Non secus ac par acre canum, cum forte cubili</l>
                <l n="573">Excitum strepitu leporem, cervumve sequuntur</l>
                <l n="574">Inque nemus, vallemque urgent; fugit ille, sibique</l>
                <l n="575">Providus Eoos cursu praetervolat Euros.</l>
                <l n="576">Sic Phormum dux Aulercus, sic Appulus heros,</l>
                <l n="577">Instantes tergo et vestigia pressa sequentes</l>
                <l n="578">Cogebant rapidum longe contendere cursum</l>
                <l n="579">A ponte et summos a laeva inscendere colles.</l>
                <l n="580">Coniecto sed enim Daunius per inane veruto,</l>
                <l n="581">Ilicet hinc atque hinc perstrinxit vulnere suras,</l>
                <l n="582">Tardavitque fugam, verbisque affatus acerbis.</l>
                <l n="583">Vel iam siste gradum, vel, tu hic moriaris, oportet,</l>
                <l n="584">Hasta, ait, hac nostra medium per pectus adacta.</l>
                <l n="585">Constitit ille tremens, fuditque has ore loquelas.</l>
                <l n="586">O, quicunque estis, vitam hanc servate, satisque</l>
                <l n="587">Sit notas clausisse vias ingentibus ausis:</l>
                <l n="588">Et me constrictum vinclis in castra piorum</l>
                <l n="589">Ducite. Non erit haec vobis clementia fraudi.</l>
                <l n="590">Nanque pater Turcas inter ditissimus omnes,</l>
                <l n="591">Cui iuga bis centum proscindunt rura, domique</l>
                <l n="592">Argentique aerisque gravis grave pondus et auri</l>
                <l n="593">Defossum tellure iacet, nec regia vestis</l>
                <l n="594">Deest et odorata flagrant laquearia cedro,</l>
                <l n="595">Protinus ingenti redimet mercede, libensque </l>
                <l n="596">Thesauros, queis me servet, recludet avitus-</l>
                <l n="597">Subiicit his Italum ductor. Quis tanta recuset</l>
                <l n="598">Praemia et oblatam demens contemnat opum vim?</l>
                <l n="599">Interea flumen dic quae te causa coegit</l>
                <l n="600">Traiicere, et serae solum te credere nocti.</l>
                <l n="601">An forte, ut spoliis nostrorum indutus opimis</l>
                <l n="602">Dives ad Hassanum redeas? An castra piorum</l>
                <l n="603">Ingressus speculere fugam, bellumve paremus?</l>
                <l n="604">Tunc ille, ex imo ducens suspiria corde,</l>
                <l n="605">Ipse equidem vobis (inquit) sine fraude recludam</l>
                <l n="606">Omnia, nec patriae faciet spes ulla iuvandae,</l>
                <l n="607">Quominus effundam veras e pectore voces.</l>
                <l n="608">Egit ad audendum tanta haec rex Persa, petenti</l>
                <l n="609">Qui mihi Goffredi dono promiserat ensem,</l>
                <l n="610">Cum primum vos excisos ultricibus armis</l>
                <l n="611">Stravisse, toto permiscens funera campo.</l>
                <l n="612">Subrisere duces. Mox illum Daunius heros</l>
                <l n="613">Affatur. Magnum est munus, quod, amice, cupisti,</l>
                <l n="614">Sed gravius quam ferre queas. Verum quibus ille</l>
                <l n="615">Auxiliis fretus de se promittere tantum</l>
                <l n="616">Audet? An excisas vires ita credit, opesque</l>
                <l n="617">Gallorum, ut quicquid superest, evertere ab imo</l>
                <l n="618">Ipse velit, tantumque unum se posset reatur?</l>
                <l n="619">Phormus ad haec, non ille quidem spe motus inani</l>
                <l n="620">Haec fore confidit, nam cum nox postera toto</l>
                <l n="621">Incipiet secum tenebras abducere coelo,</l>
                <l n="622">Ingentes equitum turmae, peditumque manipli</l>
                <l n="623">Finitimas nuper pubes collecta per urbes,</l>
                <l n="624">Improvisi aderunt a tergo in castra ruentes,</l>
                <l n="625">Cum late serpens fessos sopor irrigat artus.</l>
                <l n="626">Sic mandat, fierique iubet dux ipse Bagoas,</l>
                <l n="627">Hassani comes, et consanguinitate propinquus;</l>
                <l n="628">Ille quidem florens annis, animisque superbus,</l>
                <l n="629">Cuius in effrena reliqui virtute quiescant.</l>
                <l n="630">Et sperent se posse omnes delere Latinos.</l>
                <l n="631">Sed mihi iam manibus duros innectite nodos,</l>
                <l n="632">Et quocunque libet vobiscum abducite vinctum:</l>
                <l n="633">Ut, nisi veridicas expressi e pectore voces,</l>
                <l n="634">Cogatis meritas leto persolvere poenas.</l>
                <l n="635">Immo, ait Aulercus ductor, ne vera locutum</l>
                <l n="636">Resciscat res Hassanus poenamque reposcens</l>
                <l n="637">Delictum ob tantum, laqueo collum implicet et te</l>
                <l n="638">Ante oculos populi ligno suspendat ab alto,</l>
                <l n="639">Nunc morere et praesens tanti cape praemia facti.</l>
                <l n="640">Haec ait, atque preces alias iterare paranti</l>
                <l n="641">Abscidit ense caput: spoliisque atque omnibus armis</l>
                <l n="642">Exutum canibus lacerandum, avibusque reliquit.</l>
                <l n="643">His actis ambo rediere in castra sub ortum</l>
                <l n="644">Aurorae; inque unum Gallis, Italisque coactis</l>
                <l n="645">Principibus, memorant illa quid nocte sic actum:</l>
                <l n="646">Quaeque adeo audierint instare pericula ab hoste</l>
                <l n="647">Externo; et procerum, quae sit sententia, poscunt.</l>
                <l n="648">Omnibus idem animus tacitis educere castris</l>
                <l n="649">Armatas equitum turmas, peditumque cohortes,</l>
                <l n="650">Cum primum terras nox atra involverit umbra,</l>
                <l n="651">Atque improviso venientem invadere turbam.</l>
                <l n="652">Excivere igitur castris ex omnibus illos,</l>
                <l n="653">Quos neque dira fames, neque saeva absumere pestis</l>
                <l n="654">Quiverat, aut clades bellorum abolere receptae.</l>
                <l n="655">Iamque Atlantiaco Sol merserat aequore frontem,</l>
                <l n="656">Cum lectae coiere acies, tenebrasque per altas</l>
                <l n="657">Arripuere viam, qua ripam extendit Orontes</l>
                <l n="658">In longum et mediam disterminat agmine vallem.</l>
                <l n="659">Et quoniam septem de tot iam millibus alae,</l>
                <l n="660">Atque equites alam centeni quamque secuti,</l>
                <l n="661">Vix reliqui fuerant, bellum qui sponte cierent,</l>
                <l n="662">Insedere locum, cuius latus alluit amnis</l>
                <l n="663">A dextra, laevaque suis intercipit undis</l>
                <l n="664">In vallem porrecta palus, mediamque relinquit</l>
                <l n="665">Planitiem angustam, brevibusque excursibus aptam.</l>
                <l n="666">Nec mora. Turcarum properans equitatus easdem</l>
                <l n="667">Ingreditur fauces, cum vis ex aequore surgens</l>
                <l n="668">Auroram coeli portis exciret apertis</l>
                <l n="669">Maturat quae stella diem praenuntia Solis</l>
                <l n="670">Et passim gelida conspergeret arva pruina.</l>
                <l n="671">Ac iussi celerare gradum sine lege ruebant</l>
                <l n="672">Ad caedem et praedam, quo spes male sana vocabat.</l>
                <l n="673">Ergo ut in insidias medii venere paratas</l>
                <l n="674">In tutum unde illis nusquam fuga certa dabatur,</l>
                <l n="675">Compressere una gressum, subitoque pharetris</l>
                <l n="676">Eductas gravidis nervo imposuere sagittas,</l>
                <l n="677">Inque hostes densae fuderunt grandinis instar,</l>
                <l n="678">Cum praeceps in tecta ruit; sed nulli</l>
                <l n="679">Inflixere pro clypeis aque aere repulsae.</l>
                <l n="680">At non Ausonii, non robora lecta Britanni,</l>
                <l n="681">Obvia non Galli Turcarum in pectora frustra</l>
                <l n="682">Direxere suas innixi viribus hastas.</l>
                <l n="683">Sed veluti totidem coniecta e nubibus atris</l>
                <l n="684">Fulmina, deiiciunt fracto nunc stipite quercus,</l>
                <l n="685">Nunc scopulos, altasque ruunt a culmine turres,</l>
                <l n="686">Sic illi, hostiles docti perrumpere turmas,</l>
                <l n="687">Deturbant ab equis alios, aliosque trucidant</l>
                <l n="688">Exacto penitus duro per viscera ferro.</l>
                <l n="689">Densentur turmae, mediique urgentur et iidem</l>
                <l n="690">Protrudunt primos, primique in terga ruentes</l>
                <l n="691">Involvuntur equis venientum atque agmine pressi</l>
                <l n="692">Expirant animas obscura morte diremptas.</l>
                <l n="693">Ergo, ubi se angusto conclusum calle Bagoas</l>
                <l n="694">Vidit et haud quidquam numerum prodesse suorum,</l>
                <l n="695">Ad laevam deflexit iter, flumenque petivit;</l>
                <l n="696">Unde ruens alam Gallorum invasit apertam,</l>
                <l n="697">Amissosque redire animos in pectora victis</l>
                <l n="698">Cogit et inceptae rursus confidere pugnae.</l>
                <l n="699">Hic cadit accepto letali vulnere Talus</l>
                <l n="700">Bellovacus; cadit et clara virtute Neanthes</l>
                <l n="701">Lexobius, Leucoque duci gratissimus Agnon.</l>
                <l n="702">Ipse quoque obliqua cervicem caesus ab harpe</l>
                <l n="703">Labitur Ambarros inter notissimus Amphis:</l>
                <l n="704">Ancipitis dubiique Amphis sermonis amator,</l>
                <l n="705">Sed non incertae sumptis virtutis in armis.</l>
                <l n="706">Et iam iamque acies Belgae ducis, obruta densis</l>
                <l n="707">Hinc atque hinc equitum turmis se vertere retro</l>
                <l n="708">Coeperat atque hosti fugiens dare terga sequaci:</l>
                <l n="709">Oromedon cum ductor agens in proelia gentem</l>
                <l n="710">Cenomanum, fusis superadvenit et ferus hostes</l>
                <l n="711">Adverso proturbat equo; dat Carsona leto,</l>
                <l n="712">Exultantem animis, qui se se e matre ferebat</l>
                <l n="713">Hyrcana et claro Cambysae a sanguine cretum.</l>
                <l n="714">Transadigit Laro fauces, mediumque Cynulco</l>
                <l n="715">Dividit ense caput, tum Sinam in bella vocantem</l>
                <l n="716">Agmina et angusto miscentem funera campo,</l>
                <l n="717">Sternit humi, miseramque simul sine nomine plebem</l>
                <l n="718">Ense metit, cadit illa ruens, ceu falce recurva</l>
                <l n="719">Gramina secta cadunt, cum prata virentia tondent</l>
                <l n="720">Agricolae et plenis stipant fenilibus herbas,</l>
                <l n="721">In seram quae laeta boum sint pabula brumam.</l>
                <l n="722">Nec multo post in pugnam se contulit acer</l>
                <l n="723">Tancredus (Cilicum populis nanque ille subactis,</l>
                <l n="724">Rettulerant se se properans in castra piorum)</l>
                <l n="725">Nec non et belli fulmen fortissimus heros</l>
                <l n="726">Daunius et dextrae notus virtute Vitellus,</l>
                <l n="727">Consiliisque potens, armisque acerrimus Umber</l>
                <l n="728">Ubaldus, cuius proles generosa Metauro</l>
                <l n="729">Imperat et populis ad se dat iura vocatis.</l>
                <l n="730">Additus his Medix, unaque Ursanius ibat,</l>
                <l n="731">Inque hostem intenti vultuque, hastisque ruebant.</l>
                <l n="732">Non secus atque repens Aquilonum a vertice turbo</l>
                <l n="733">Cum forte incubuit terris, coeuntia differt</l>
                <l n="734">Nubila et instantes toto fugat aere nimbos,</l>
                <l n="735">Infandam ruri stragem, sylvisque minantes;</l>
                <l n="736">Heroum sic Ausonidum manus agmine facto</l>
                <l n="737">Comminus aggreditur Turcas, passimque supinos</l>
                <l n="738">Fundit et immiti transfigit pectora ferro.</l>
                <l n="739">Argymnum Medix puerum puer impiger hasta</l>
                <l n="740">Traiicit, ad mensam suetum dare grata Bagoae</l>
                <l n="741">Pocula et in bellum galeam praeferre comantem.</l>
                <l n="742">At bonus auxilio venientem Ursanius Agrim</l>
                <l n="743">Interimit, gladio medium per pectus adacto.</l>
                <l n="744">Andrantum Ubaldus, dirumque Agamanta Vitellus,</l>
                <l n="745">Attius Afrorum ductorem gentis Oniscum,</l>
                <l n="746">Seque parem primis nota virtute ferentem</l>
                <l n="747">Et Charris regnantem acer Tancredus Abollam.</l>
                <l n="748">Ipse tamen retinetque suos, subigitque Bagoas</l>
                <l n="749">Stare loco et telis invictam obvertere frontem.</l>
                <l n="750">Omnia sed frustra tentanti et nota cienti</l>
                <l n="751">Nomina, fulmineo medium dux Appulos ense</l>
                <l n="752">In thoraca ruens immani vulnere pectus</l>
                <l n="753">Discidit et vitae latebras patefecit opertas.</l>
                <l n="754">Ille ruit, sonitumque gravem super arma dederunt.</l>
                <l n="755">Tum vero conversa acies inimica refugit</l>
                <l n="756">Atque alios lacus ipse, alios absumpsit Orontes,</l>
                <l n="757">Exitium miseri dum forte evadere praesens</l>
                <l n="758">Nituntur, dubiisque putant se posse salutem</l>
                <l n="759">Pugnando amissa, nando reperire sub undis.</l>
                <l n="760">Sed plures procerum tantorum interrita virtus</l>
                <l n="761">Sustulit et ferro turmas prostravit acuto.</l>
                <l n="762">Postquam igitur deleti hostes cecidere, locumque</l>
                <l n="763">Deseruere fuga et populis victoria cessit</l>
                <l n="764">Laeta piis, praedam ingentem pecudumque, boumque</l>
                <l n="765">Et molitam Cererem et fluentes farris acervos,</l>
                <l n="766">Omnia quae secum obsessi inferre Bagoas</l>
                <l n="767">Decrerat, densumque agmen post terga trahebat,</l>
                <l n="768">Ausonii prae se, Gallique egere, nec ante</l>
                <l n="769">Occuluit caput Hesperiis Sol mersus in undis,</l>
                <l n="770">Quam circum induti spoliis hostilibus omnes,</l>
                <l n="771">Agmine laetanti rediere in castra, ducumque</l>
                <l n="772">Turcarum ante urbem capita imposuere verutis.</l>
                <l n="773">Hoc visu concussi animi, magnusque per urbem</l>
                <l n="774">It metus et dubiis incessit mentibus horror.</l>
                <l n="775">Pars satius Gallis portas aperire patentes</l>
                <l n="776">Esse ait, invictae ultro se dedere genti:</l>
                <l n="777">Dum spes ancipites animos et pectora versant</l>
                <l n="778">Atque inter populum dubius Mars errat utrumque.</l>
                <l n="779">Pars tutandam urbem, dextrisque, animisque paratis,</l>
                <l n="780">Censet et adversis rebus virtute medendum.</l>
                <l n="781">Armigeras superasse manus et robora pubis</l>
                <l n="782">Persarumque, Arabumque brevi post tempore regem</l>
                <l n="783">Missurum auxilio ter centum lecta virorum</l>
                <l n="784">Millia, quae tota Gallos excedere cogant</l>
                <l n="785">Ex Asia aut tenebris et duro carcere vinctos</l>
                <l n="786">Usque dorment, caesoque omnes sine honore sepulchri</l>
                <l n="787">Abdaridum genti spectacula grata relinquant.</l>
                <l n="788">Haec dum illi inter se vario sermone volutant,</l>
                <l n="789">Portarumque aditus, turresque in moenibus altas</l>
                <l n="790">Alterna vigiles noctu statione tuentur,</l>
                <l n="791">Interdumque foras per pontem egressa iuventus,</l>
                <l n="792">Qua via tuta patet, longe semota latebris</l>
                <l n="793">Insedit, Gallosque iugis invasit iniquis </l>
                <l n="794">Palantes, praedamque ab agris in castra ferentes,</l>
                <l n="795">Unde ulta acceptas clades remeavit ad urbem,</l>
                <l n="796">Grassantemque famem vulgo solata levavit</l>
                <l n="797">Saepius et Gallos obsessa obsedit et aeque</l>
                <l n="798">Hos penes atque illos magno quaesita labore</l>
                <l n="799">Corporis excivere acres alimenta tumultus.</l>
                <l n="800">Quocirca ut tanta Gallos formidine solvat</l>
                <l n="801">Et vetet egressos Turcas e moenibus urbis</l>
                <l n="802">Moliri insidias, ad se vocat Appulus heros</l>
                <l n="803">Ausonios, verbisque omnes hortatur et urget.</l>
                <l n="804">Ite, ait, o socii, dextrisque invadite pontem,</l>
                <l n="805">Perniciem in nostram vinxit quem Persa rebellis</l>
                <l n="806">Praesidio, coeptisque pii pia vota moratur,</l>
                <l n="807">Ite viri et tanta vobis asciscite laudem.</l>
                <l n="808">Laudem etenim pariet clari victoria facti</l>
                <l n="809">Immensam et nullo morituram tempore: nanque</l>
                <l n="810">Ut nunc, quam volumus, cedant secus omnis: certe</l>
                <l n="811">Egregium fuerit magnis cecidisse sub ausis.</l>
                <l n="812">Haec Robertiades Boemundus et Itala pubes</l>
                <l n="813">Una omnis ruit ad pontem, ducente Vitello:</l>
                <l n="814">Quaerit et instantem crebris assultibus hostem</l>
                <l n="815">Deturbare loco: verum ille interritus omnem</l>
                <l n="816">Propellit turbam et pontem statione tuetur:</l>
                <l n="817">Nec patitur portae se quenquam inferre patenti.</l>
                <l n="818">Et etiam iamque octo longa obsidione peractis</l>
                <l n="819">Mensibus, ex animo cunctis spes omnis abibat</l>
                <l n="820">Expugnandae urbis, cum dux acerrimus armis</l>
                <l n="821">Goffredus proceres ad se se in tecta vocatos</l>
                <l n="822">Affatur dubios, coeptis seu fortibus instent,</l>
                <l n="823">Seu res infectas, desertaque castra relinquant.</l>
                <l n="824">O fratrum generosa cohors, o pectora sanctae</l>
                <l n="825">Debita militiae, non huc Deus impulit, ut nos</l>
                <l n="826">Perderet, aut salvos patriae revocaret ad oras</l>
                <l n="827">Turpiter, aeternum parituros dedecus omni</l>
                <l n="828">Europae et nobis mutandam morte salutem.</l>
                <l n="829">An vos cum primum voto obstrinxistis ad urbem</l>
                <l n="830">Venturos Solymam, mediosque iter omne per hostes</l>
                <l n="831">Facturos, penitus nostro sine sanguine et illam</l>
                <l n="832">Esse redempturos nullo sudore putastis?</l>
                <l n="833">Non ego vos tantos, tantisque a patribus ortos</l>
                <l n="834">Sive metu, sive ingenti molimine rerum</l>
                <l n="835">Abiecisse animos rear et nunc denique mentem</l>
                <l n="836">Mutasse infractam, quo nos e moenibus altis</l>
                <l n="837">Despiciens dictis irrideat hostis amaris,</l>
                <l n="838">Dum fugimus timidi, captamque relinquimus urbem.</l>
                <l n="839">Quin potius, siqua est animis constantia nostris</l>
                <l n="840">Obsistamus et hic mortem, laudemve manentes</l>
                <l n="841">Quaeramus; Deus est, uno quo praeside freti</l>
                <l n="842">Amissa quondam pro libertate piorum</l>
                <l n="843">Inferre Abdaridum genti decrevimus arma,</l>
                <l n="844">Inque Asiae templis cultus abolere nefandos.</l>
                <l n="845">Dixerat Eustachides. Illi autem affixa tenebant</l>
                <l n="846">Ora solo et tristes mutabant pectore curas</l>
                <l n="847">Nunc huc, nunc illuc; procerum cum laetus ad aures</l>
                <l n="848">Nuncius affertur pontem expugnare Latinos</l>
                <l n="849">Aggressos, urgere hostem et depellere in urbem.</l>
                <l n="850">Ergo acres Tancredus agens in bella Sicanos</l>
                <l n="851">Subsidio currit, pugnamque instaurat et alto</l>
                <l n="852">Hortatur clamore suos. Hoc vincite tantum</l>
                <l n="853">O socii, hic vestras certatim intendite vires.</l>
                <l n="854">Hic est ille dies, cum gloria maxima se se </l>
                <l n="855">Ostendat nobis, seu mors, seu vita supersit.</l>
                <l n="856">Ponte etenim capto nullus patet exitus hosti,</l>
                <l n="857">Unde famem tolerare queat, vobisque per agros</l>
                <l n="858">Occursare, gravem dum praedam in castra refertis.</l>
                <l n="859">Sic fatus Brisem aggreditur, Drapsimque, Paphumque</l>
                <l n="860">Huic caput, illi humeros rigido discriminat ense,</l>
                <l n="861">Perforat immisso Brisem per guttura ferro.</l>
                <l n="862">Hic se se medios saltu coniecit in hostes</l>
                <l n="863">Bocca audax animo, Pisisque oriundus Hetruscis,</l>
                <l n="864">Disiecitque globos Turcarum in bella ruentem,</l>
                <l n="865">Bocca, suis quem iam praefecerat ipsa maniplis</l>
                <l n="866">Plintia et in Syriam Tancredo admorat eunti.</l>
                <l n="867">Ergo illic acies inimico occumbere leto</l>
                <l n="868">Et fugere eversae, captumque relinquere pontem;</l>
                <l n="869">Quem dum praesidio pubes Oenotria vincit,</l>
                <l n="870">Illae altos intra muros et tecta receptae,</l>
                <l n="871">Occlusere piis aditus et limina portae.</l>
            </div1>
        </body>
    </text>
</TEI>