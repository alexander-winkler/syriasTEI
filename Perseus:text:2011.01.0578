<?xml version="1.0" encoding="utf-8"?>
<TEI>
   <teiHeader>
      <fileDesc>
         <titleStmt>
            <title xml:id="syri">
               <title>Syrias</title>
               <abbr>Syrias</abbr>
               <bibl>Syrias (*Florentiae 1591)</bibl>
            </title>
            <author xml:id="BARGAEUS">
               <name>Bargeo</name>
               <date>Barga 1517 - Pisa 1596</date>
               <gloss>Petrus Angelius Bargaeus</gloss>
               <abbr>BARGAEUS</abbr>
            </author>
         </titleStmt>
         <publicationStmt>
            <authority>Musisque Deoque 2007</authority>
         <availability status="free">
    <p>This text may be freely distributed, subject to the following
    restrictions:</p>
    <list>
	<item>You credit Perseus, as follows, whenever you use the document:
	    <quote>Text provided by Perseus Digital Library. Original version available for viewing and download at http://www.perseus.tufts.edu/hopper/.</quote>
	</item>
	<item>You leave this availability statement intact.</item>
	<item>You use it for non-commercial purposes only.</item>
	<item>You offer Perseus any modifications you make.</item>
    </list>
</availability>
</publicationStmt>
         <sourceDesc>
            <bibl>Syrias (*Florentiae 1591)</bibl>
         </sourceDesc>
      </fileDesc>
      <encodingDesc>
         <refsDecl>
            <refState unit="section" n="chunk" delim="." />
         </refsDecl>
      </encodingDesc>
      <profileDesc>
         <langUsage>
            <language id="la">Latin</language>
            <language id="it">Italian</language>
            <language id="grc">Greek</language>
         </langUsage>
      </profileDesc>
   </teiHeader>
   <text xml:lang="la">
      <body>
         <div1 type="section" xml:id="d09" met="H" n="9" rend="9">
            <l n="1">At rex Turcarum primo certamine victus,</l>
            <l n="2">Quanquam urbem regni sedem totius et arcem</l>
            <l n="3">Amisisse dolet, tristesque in pectore curas</l>
            <l n="4">Concipit, auxiliis Persarum exutus amicis,</l>
            <l n="5">Eversisque Asiae rebus, tamen usque dolorem</l>
            <l n="6">Dissimulat vultu, secumque affatus euntes</l>
            <l n="7">Hortatur, verbisque animos exuscitat acres</l>
            <l n="8">In bellum et rursus vires festinus, opesque</l>
            <l n="9">Instaurare parat. Quid enim casusque, diesque</l>
            <l n="10">Non afferre potest sperantibus? Inquit et ultro</l>
            <l n="11">Quicunque adversis potuit succumbere rebus,</l>
            <l n="12">Ille iacet merito fortuna oppressus iniqua:</l>
            <l n="13">Nec regnare decet, nisi quem non deserit unquam</l>
            <l n="14">Imperii virtus semper fidissima custos,</l>
            <l n="15">Qua nos praeteritae sarcire incommoda pugnae,</l>
            <l n="16">Acceptamque ignominiam depellere fas est.</l>
            <l n="17">Atque, hoc ne quenquam fallat, providimus ipsi,</l>
            <l n="18">Nam, quaecunque urbes nostra ditione tenentur,</l>
            <l n="19">Millia multa virum nemorosa ad Dyndima cogent,</l>
            <l n="20">Quos Lycus et Sagaris, Peniusque, Hispanisque, Cratesque,</l>
            <l n="21">Quos Hermus, quos Pactolus, quos amne Caicus</l>
            <l n="22">Alluit undoso et viridanti gramine pascit.</l>
            <l n="23">Non deerit, qui saxa Cilix colit aspera, quique</l>
            <l n="24">Flumina Corcyrii potat frigentia montis;</l>
            <l n="25">Docti omnes arcu celeres torquere sagittas.</l>
            <l n="26">Atque illos, quoniam tanti praenuntia casus</l>
            <l n="27">Sedibus e patriis excivit fama propinquis</l>
            <l n="28">In Galatis posuisse ferunt iam castra, novemque</l>
            <l n="29">Vix iter a nobis absunt semota dierum.</l>
            <l n="30">Sic ait et fidis circum stipatus amicis</l>
            <l n="31">Antetulit celeres latebrosam ad Gorgona gressus,</l>
            <l n="32">Vallem aptam insidiis, latrociniisque frequentem,</l>
            <l n="33">Quo parte ex omni numerus se contulit ingens</l>
            <l n="34">Bellatorum equitum, Persae qui iussa Tyranni</l>
            <l n="35">Unanimes faciant, victumque in sceptra reponant</l>
            <l n="36">Et tota ex Asia Gallos depellere tendant.</l>
            <l n="37">Nec minus Eustachides, postquam sua praemia cuique</l>
            <l n="38">Detulit et magno laudum decoravit honore,</l>
            <l n="39">Quos virtute animi, manuumque excellere novit,</l>
            <l n="40">Edicit cunctis et equos et corpora curent</l>
            <l n="41">Et sese expediant, ut cum tuba martia signum</l>
            <l n="42">Prima dabit post exactos bis quinque dierum</l>
            <l n="43">Anfractus, propere coeptis ingentibus instent,</l>
            <l n="44">Atque animos aptent armis, ubi postulet usus</l>
            <l n="45">Et res ipsa loco sese ostendatque, vocetque:</l>
            <l n="46">In primis autem in templis casteque, pieque</l>
            <l n="47">Omnia sint operata Deo, mox ordine longo</l>
            <l n="48">Post actas grates hominum, divuumque parenti,</l>
            <l n="49">Castra sacerdotes laudes de more canentes</l>
            <l n="50">Circumeant et mente pii, votisque precentur</l>
            <l n="51">Aeternas mentes coelesti in sede receptas,</l>
            <l n="52">Ut res respiciant Gallorum et coepta secundent.</l>
            <l n="53">Nec mora conveniunt lecti iuvenesque, senesque</l>
            <l n="54">Carmine qui grates dicant, divinaque longe</l>
            <l n="55">Facta ferant, ut mira volens effecerit olim</l>
            <l n="56">Aegypto in media, monstrisque agitaverit urbes,</l>
            <l n="57">Ut populum nube intectum defenderit aestu</l>
            <l n="58">Noctis et in tenebris claro praeluxerit igni</l>
            <l n="59">Disciderit pelagus, liquidasque coegerit undas</l>
            <l n="60">Hinc atque hinc, veluti geminas consistere rupes</l>
            <l n="61">Atque illac siccis pedibus servarit euntes,</l>
            <l n="62">Arentemque manu scopulum sitientis eremi</l>
            <l n="63">Diffiderit, laticesque in morem eduxerit amnis</l>
            <l n="64">Undantis. Tu diruptis e nubibus escam</l>
            <l n="65">Coelestem in mediis miserans descendere castris</l>
            <l n="66">Fecisti; tu nimbosis e partibus Austros</l>
            <l n="67">Excitos, secum vim tantam afferre volucrum</l>
            <l n="68">Iussisti omnigenum, numerus vix quantus arena est,</l>
            <l n="69">Quiverit ut iam quisque famem sedare, sitimque.</l>
            <l n="70">Te Phariae timuere acies, gentesque rebelles</l>
            <l n="71">Finibus e patriis longe fugere relictis.</l>
            <l n="72">Te pius Abramidum populos per inane tonantem</l>
            <l n="73">Suspexit, legemque tuam, tua iussa secutus,</l>
            <l n="74">Post varios casus, delecta in sede quievit.</l>
            <l n="75">Te duce nos etiam saevos prostravimus hostes,</l>
            <l n="76">Inque metum, turpemque fugam, quicunque supersunt</l>
            <l n="77">Compulimus captamque tibi patefecimus urbem.</l>
            <l n="78">Tu Rex et Deus es noster; tua dextera nostrum</l>
            <l n="79">Robur, quo freti Turcas invasimus acres.</l>
            <l n="80">Adsis, o, placidusque iuves et coepta secundes,</l>
            <l n="81">Unde tibi aeternum meriti solvantur honores.</l>
            <l n="82">Talia carminibus celebrant iuvenesque, senesque</l>
            <l n="83">Alternis resonatque piis clamoribus aer.</l>
            <l n="84">At bonus Eustachides, perfectis ordine sacris,</l>
            <l n="85">Ausonios, Gallosque duces, acresque Britannos</l>
            <l n="86">Imperat acciri, laetaeque accumbere mensae.</l>
            <l n="87">Complerant quam tosta suum, pecudumque, bovumque</l>
            <l n="88">Tergora et viridi liquentia vina Donysa.</l>
            <l n="89">At postquam ieiuna fames depulsa, sitisque est</l>
            <l n="90">Et meritas egit grates pius ore sacerdos</l>
            <l n="91">Astrorum regi atque hominum, divumque parenti;</l>
            <l n="92">Bencius innexus crinem Parnasside lauro</l>
            <l n="93">Astitit et citharae percurrens pectine chordas,</l>
            <l n="94">Aeternas laudes et facta ingentia cantat,</l>
            <l n="95">Delectosque duces, genus alto a sanguine Abrami,</l>
            <l n="96">Ante alios omnes Iosuem, qui certa secutus</l>
            <l n="97">Iussa Dei, Isacidas Iordanem primus ad amnem</l>
            <l n="98">Duxerit, anteferens divini faederis arcam.</l>
            <l n="99">Ac tum flumen aquis latum compleverat alveum</l>
            <l n="100">Et pronum rapidos fluctus volvebat in aequor.</l>
            <l n="101">Vixque adeo in primis vestigia fixerat undis</l>
            <l n="102">Casta manus seniorum oneri delecta ferendo,</l>
            <l n="103">Cum stetit in faciem montis (mirabile visu)</l>
            <l n="104">Intumuitque vadis superi pars fluminis et se</l>
            <l n="105">Sustinuit veniens, parsque infera praepete lapsu</l>
            <l n="106">Defluxit fugiens, ripasque reliquit inanes</l>
            <l n="107">Et siccum calcare solum dedit arida fundi</l>
            <l n="108">Glarea, qua fluidum cumbis iter esse solebat.</l>
            <l n="109">Nec prius omnipotens genitor decurrere pronas</l>
            <l n="110">Sivit aquas, populi series quam tota per alveum</l>
            <l n="111">Arentem ingrediens, posuit Iericuntis in agro</l>
            <l n="112">Castra, sub excelsis munitam moenibus urbem.</l>
            <l n="113">Ultima quae tandem sexti post lumina solis</l>
            <l n="114">Arietibus nullis, nullo testudinis ictu,</l>
            <l n="115">Nec terrae ex imis vento erumpente cavernis,</l>
            <l n="116">Dum magno clamore virum, clangore tubarum,</l>
            <l n="117">Et flictu armorum totus circunsonat aer,</l>
            <l n="118">Procubuere solo subita collapsa ruina.</l>
            <l n="119">Perque illam ingressi dant stragem et funere mersant</l>
            <l n="120">Omnia, nec cuiquam victrix manus, iraque parcit.</l>
            <l n="121">Mox canit, ut saevo vastaverit oppida bello,</l>
            <l n="122">Inque fidem, verbis, lachrymisque rigantibus ora</l>
            <l n="123">Inductus, celebrem Gabaona acceperit, utque</l>
            <l n="124">Inde Palaestinas fidens invaserit arces.</l>
            <l n="125">Quo trepidi terrore duces, populique potentes</l>
            <l n="126">Accierint magnas equitum , peditumque catervas,</l>
            <l n="127">Funditus Isacidas bello delere parantes.</l>
            <l n="128">Sed pater omnipotens, cui nusquam exercitus ullus</l>
            <l n="129">Obstitit, aut lectas potuere opponere vires</l>
            <l n="130">Regna suas, imbrem lapidum coniecit ab alto</l>
            <l n="131">Aere et hostiles infregit grandine turmas,</l>
            <l n="132">Comminuitque acies, quas ut deleret ad unam</l>
            <l n="133">Nuniades, medio se sol remoratus Olympo</l>
            <l n="134">Constitit, alipedesque repressit Luna iugales</l>
            <l n="135">Ipsa suos coeli requiem mirantibus astris,</l>
            <l n="136">Et lucem insueti terra metuente diei.</l>
            <l n="137">Ergo iis excisis legionibus, addit, ut omnis</l>
            <l n="138">A Casio ad Taurum, magnique Euphratis ad undam,</l>
            <l n="139">Qua se se late regio pulcherrima pandit,</l>
            <l n="140">Cesserit Abramidum tum primum in iura, fidemque.</l>
            <l n="141">Haec dum suavidico complectitur omnia cantu</l>
            <l n="142">Bencius, ingeminant laetum convivia plausum</l>
            <l n="143">Et numeris Galli acclamant, Italique sequuntur.</l>
            <l n="144">Inde omnes laeti consurrexere, diemque,</l>
            <l n="145">Quam longum, unanimes per castra, urbemque vagantes</l>
            <l n="146">Invisere pii, si quos oppresserit acer</l>
            <l n="147">Morbus et acceptum primo in certamine vulnus</l>
            <l n="148">Languentes molli cogat decumbere lecto.</l>
            <l n="149">Hosque ope praesenti et verbis solatus amicis</l>
            <l n="150">Eustachides, omni cura, studioque salutem</l>
            <l n="151">Procurare iubet, se seque accingere coeptis,</l>
            <l n="152">Quae restant, urbem ut Solymam, sanctumque sepulchrum</l>
            <l n="153">Servitio eripiant, diraeque tyrannide gentis.</l>
            <l n="154">His dictis ibat laudum spectator eorum,</l>
            <l n="155">Institerant dura qui se exercere palaestra</l>
            <l n="156">Aut campi spatium celeri transmittere cursu.</l>
            <l n="157">Flectere equos, vibrare hastas, attingere signum</l>
            <l n="158">Depulsa ex arcu, nervo stridente, sagitta.</l>
            <l n="159">Immo etiam arentes dum sol altissimus agros</l>
            <l n="160">Ureret et magnos tenuaret fervidus amnes,</l>
            <l n="161">Intererat laetus, si qui super aethera discum</l>
            <l n="162">Triginta iacerent aequantem pondere libras,</l>
            <l n="163">Spectabatque libens, ocreas quos reddere leves,</l>
            <l n="164">Et galeas tersa rubigine viderat atra.</l>
            <l n="165">Addebat se saepe etiam comitemque, ducemque</l>
            <l n="166">Coetibus instructis iuvenum, qui comminus apros</l>
            <l n="167">Aggressi invadunt, timidosque ad retia cervos,</l>
            <l n="168">Aut celeres Onagros, canibusque et vocibus urgent.</l>
            <l n="169">Interdum accedens, laetis hortatibus illos,</l>
            <l n="170">Qui contecti armis fluvios innare rapaces</l>
            <l n="171">Certarent, ausique essent transmittere fluctus,</l>
            <l n="172">Qua patet Ascanius spatiosi gurgitis alveus,</l>
            <l n="173">Implebat, partumque datis cumulabat honorem</l>
            <l n="174">Muneribus, pulchrae quae cuique cupidine laudis</l>
            <l n="175">Inflammare animos et in hostem impellere possint.</l>
            <l n="176">Hos inter ludos, eventaque prospera rerum</l>
            <l n="177">Orta dies aderat, qua castris vellere signa,</l>
            <l n="178">Incoeptamque viam miles procedere iussus.</l>
            <l n="179">Cum pius Eustachides primos in tecta vocari</l>
            <l n="180">Gallosque, Ausoniosque duces, fortesque Britannos</l>
            <l n="181">Edicit, cunctosque inter mox talia fatur.</l>
            <l n="182">Iandudum, o fortes, concordia pectora, fratres,</l>
            <l n="183">Sumpsimus optatae quantum requietis et otii</l>
            <l n="184">Sit sumpsisse satis; nunc nos insistere oportet</l>
            <l n="185">Coeptum iter et sanctam Solymorum tendere ad urbem.</l>
            <l n="186">Sed quoniam superanda manu multa oppida, multi </l>
            <l n="187">Prosternendi hostes, adeundique ante labores,</l>
            <l n="188">Nosque Palaestinis via longa excludit ab oris,</l>
            <l n="189">Consulite in medium, qua nunc ratione moveri</l>
            <l n="190">Castra per insidias gentes, populosque feroces</l>
            <l n="191">Expediat, quoque ipsa modo largissima victum</l>
            <l n="192">Pabula suppeditent, festivaque copia frugum,</l>
            <l n="193">Qua sine militiae nusquam non irritus usus:</l>
            <l n="194">Non vires animi solitas, non membra tuentur.</l>
            <l n="195">Haec pius Eustachides placido sic ore locutus</l>
            <l n="196">Consedit tacitus, reliquisque silentibus unus</l>
            <l n="197">Attius heroum proles generosa potentum,</l>
            <l n="198">Euganeosque inter clarae regnator Atestis,</l>
            <l n="199">Surrexit, vocemque audax atque ora resolvit.</l>
            <l n="200">Maxime Gallorum, soli cui detulit in nos</l>
            <l n="201">Imperium virtus belli spectata, domique</l>
            <l n="202">Te duce, siqua instant tantis incommoda coeptis, </l>
            <l n="203">Aeternum nobis parient in saecula nomen,</l>
            <l n="204">Famaque, depulsis Solyma de sede tyrannis,</l>
            <l n="205">Exciet ad laudes nunquam moritura nepotes</l>
            <l n="206">Pergamus, nostris nil non superabile dextris.</l>
            <l n="207">Quanquam etenim longamque viam, durosque labores</l>
            <l n="208">Et morbos, diramque famem impendere, sitimque,</l>
            <l n="209">Ac varios coeli casus, aestuque, geluque</l>
            <l n="210">Scimus, iterque hostes nostrum observare rebelles;</l>
            <l n="211">Attamen haec, quaecunque animis praestantibus usi</l>
            <l n="212">Pertulimusque alias et nunc ventura feremus.</l>
            <l n="213">Forsan et evenient multo leviora, metumque,</l>
            <l n="214">Qui nunc nostra acri pertentat pectora cura,</l>
            <l n="215">Successus rerum felix ostendet inanem.</l>
            <l n="216">Pergamus, Deus ipse suos non deserit inanem.</l>
            <l n="217">Attius haec animis longe praestantibus heros.</l>
            <l n="218">Quem post principibus comes additus Europaeis</l>
            <l n="219">Thatinus, cui Threicii mens nota tyranni,</l>
            <l n="220">Cogitat assidue fraudem. Non fallitur (inquit)</l>
            <l n="221">Qui se cunque Deo fidens committit et unum</l>
            <l n="222">Esse putat, cuius tutos nos dextera reddat.</l>
            <l n="223">Nec tamen est hominum generi prudentia frustra</l>
            <l n="224">Insita, qua freti tristes evadere casus</l>
            <l n="225">Et lapsas res in melius reflectere suerunt.</l>
            <l n="226">Quando igitur iam victi hostes Bithynide terra</l>
            <l n="227">Cessere et campos nobis liquere patentes,</l>
            <l n="228">Ne bellatorum tot millia tentet egestas,</l>
            <l n="229">Ingeminans hinc iam partes exercitus omnis</l>
            <l n="230">Dissociatus eat; Lydos petat illa, Phrygesque,</l>
            <l n="231">Auriferumque Hermum, pulcrasque accedat Hypaepas.</l>
            <l n="232">Mox Lycia egrediens Selgae considat in arvis.</l>
            <l n="233">Haec autem interius, magnae qua Dindyma quondam,</l>
            <l n="234">Et cantu et buxo celebrabant orgia matris</l>
            <l n="235">Atque inter viridem Cybelon Phrygiasque Celaenas</l>
            <l n="236">Tendat iter recta, perque arva feracia fines</l>
            <l n="237">Mopsopios, tractusque adiens populetur Isauros,</l>
            <l n="238">Inque Lycaoniae cultos se transferat agros.</l>
            <l n="239">Hinc autem coniuncti omnes iuga montis Amani</l>
            <l n="240">Conscendemus et Antiochi de nomine dictam</l>
            <l n="241">Incolumes, praecunte Deo, veniemus ad urbem.</l>
            <l n="242">Urbem auro ditem, faecundamque ubere glebae.</l>
            <l n="243">Dixerat haec Graius simulato pectore ductor,</l>
            <l n="244">Quo bellatorum disiuncta potentia se se</l>
            <l n="245">Frangeret, ac tandem penitus deleta tyrannum,</l>
            <l n="246">Quem metus angebat regni per turpe parati</l>
            <l n="247">Et scelus et fraudem, formidine solveret atra.</l>
            <l n="248">Sed pater omnipotens, quo gloria tanta triumphum</l>
            <l n="249">Eustachidae pareret, clarumque in secula nomen,</l>
            <l n="250">Servatis una Gallorum, Italumque maniplis,</l>
            <l n="251">Heroum avertit mentem, nec callida quisquam</l>
            <l n="252">Consilia in praesens animo dispexii acuto.</l>
            <l n="253">Ausonios igitur se se Boemundus et acer</l>
            <l n="254">Tancredus iussere sequi, qua parte sinistri</l>
            <l n="255">Deflectunt montes Euxini ad littora ponti,</l>
            <l n="256">Eandem etiam secuere viam sua signa sequentes</l>
            <l n="257">Aulercique et Lexobii, nec inertia Celtae</l>
            <l n="258">Pectora, frigenti quos flumine Sequana lambit,</l>
            <l n="259">At pius Eustachides, nec non Rhamundus et Hugon</l>
            <l n="260">In terras flexere agmen, quas longa Propontis</l>
            <l n="261">Alluit, eque alto celsus despectat Olympus</l>
            <l n="262">Vertice et hinc atque hinc frigentibus irrigat undis.</l>
            <l n="263">Iamque adeo Sagarim properans Boemundus ad amnem</l>
            <l n="264">Venerat et iacto muniverat aggere castra.</l>
            <l n="265">Et noctem somnos ducens exercitus omnem</l>
            <l n="266">Egerat atque oriens nondum fulgebat Eous</l>
            <l n="267">Effuso spargens sitientia gramina rore.</l>
            <l n="268">Cum vigiles sensere hostes descendere ab altis</l>
            <l n="269">Montibus et turmas campis effundere apertis.</l>
            <l n="270">Raptim igitur ductorem adeunt, castrisque
                propinquos </l>
            <l n="271">Esse monent Persas equites, qui scindere vallum,</l>
            <l n="272">Qui ferro delere pios conentur et ipsas</l>
            <l n="273">Aggere disiecto fossas implere capaces</l>
            <l n="274">Innumeri, quos et valles, circumque iacentes</l>
            <l n="275">Confertos capiant denso vix agmine campi.</l>
            <l n="276">Haec vigiles uno ore duci, qui pectore somnum</l>
            <l n="277">Iandudum expulerat, rebusque instabat agendis.</l>
            <l n="278">Ille igitur Tancredum ad se, Cimbrumque ferocem</l>
            <l n="279">Accitos, mandat totis educere castris</l>
            <l n="280">Armatas equitum turmas, peditumque cohortes.</l>
            <l n="281">Ite, ait, instructas acies ita sistite, ut amnem</l>
            <l n="282">Pone habeant, ne terga hostes circumdare possint</l>
            <l n="283">Impune et dubia nostros concidere pugna.</l>
            <l n="284">A laeva, dextraque equitum disponite turmas,</l>
            <l n="285">Cunctaque delectis, alique ne parte laborent,</l>
            <l n="286">Subsidiis firmate suis. Haec pauca locutus</l>
            <l n="287">Indomiti lirica aeris, squamisque rigentem</l>
            <l n="288">Induitur, surasque ocreis includit ahenis.</l>
            <l n="289">Ac laevo lateri fulgentem accommodat ensem.</l>
            <l n="290">Ensem, quo Rholo Normanni nominis auctor</l>
            <l n="291">Regnantem in Belgis Catiulcum aggressus, avito</l>
            <l n="292">Et regno et dulci spoliavit lumine vitae,</l>
            <l n="293">Disiecitque acies et sanguine miscuit atro</l>
            <l n="294">Argennimque, Olinamque amnes, Eriumque, Titumque</l>
            <l n="295">Exin armigero clypeumque, hastamque ferendam</l>
            <l n="296">Fraxineam, galeamque dedit, cui vertice in alto</l>
            <l n="297">Amphytrioniades ferro et face conficit Hydram.</l>
            <l n="298">Atque haec dum properans ductor festinat Iapyx,</l>
            <l n="299">Goffredo in somnis, primae sub tempora lucis,</l>
            <l n="300">Astitit Ida parens, qualis cum vita manebat,</l>
            <l n="301">Errantem et puerum claras excibat ad artes.</l>
            <l n="302">Quae te tanta (inquit) dementia, nate, coegit,</l>
            <l n="303">Ut verbis adhibere fidem fallacibus ausus</l>
            <l n="304">Quiveris Ausonias abs te disiungere vires,</l>
            <l n="305">Disiectasque equitum turmas, peditumque catervas</l>
            <l n="306">Obiicere infidis ad caedem et funera Persis?</l>
            <l n="307">Non ducis haec virtus, non disciplina, nec usus</l>
            <l n="308">Militiae, quam magnus avus Carlusque, paterque</l>
            <l n="309">Eustachius docuit, Morinum cum victor ab urbe</l>
            <l n="310">Tecum una longe saevos averteret hostes,</l>
            <l n="311">Cumque hasta Cattorum acies, regemque rebellem </l>
            <l n="312">Fudisti et spoliis rediisti dives opimis.</l>
            <l n="313">Surge age et Ausoniis certam legionibus affer </l>
            <l n="314">Certus opem, quas Abdaridum gens dira latronum</l>
            <l n="315">Insidiis positis iam funere inergit acerbo,</l>
            <l n="316">Ni tu quamprimum properes succurrere victis</l>
            <l n="add">Turcarumque ausis immanibus ipse resistas.</l>
            <l n="317">Dixit et in tenues abiens evanuit umbras.</l>
            <l n="318">At pius Eustachides, monitis commotus amaris,</l>
            <l n="319">Excutitur somno subitus, stratisque relictis</l>
            <l n="320">Exurgens, animo, quae sint ea visa, volutat;</l>
            <l n="321">Incertusque an pergat iter, quo tendere coepit,</l>
            <l n="322">An vero expectet, fidus dum nuntius illinc</l>
            <l n="323">Adveniat, dubiaque animum formidine solvat,</l>
            <l n="324">Ingreditur supplex humili cum corde sacellum.</l>
            <l n="325">Hic precibus fusis, sacrisque ex more litatis,</l>
            <l n="326">Edocet Addemarum, genitricem ut viderit Idam</l>
            <l n="327">In somnis, abeunt toto cum sidera coelo,</l>
            <l n="328">Hortantem quamprimum Italis succurrere victis,</l>
            <l n="329">Divisaque acies iter coniungere in unum.</l>
            <l n="330">Ille autem admirans. Non haec insomnia, dixit,</l>
            <l n="331">Irrita, nec falsis alti regnator Olympi</l>
            <l n="332">Ludit imaginibus mentes animosque potentum.</l>
            <l n="333">Ergo omnes armari equites, peditumque maniplos</l>
            <l n="334">Ipse iube, et cunctos pugnam expectare paratos,</l>
            <l n="335">Ne nostras improvisus mox verberet aures</l>
            <l n="336">Nuntius et frustra auxilium properemus opemque.</l>
            <l n="337">Haec illi inter se peragunt, ducibusque vocatis</l>
            <l n="338">Aere iubent fulgentem aciem considere campo.</l>
            <l n="339">Interea coelo stellis Aurora fugatis</l>
            <l n="340">Exurgens laeto fulgore retexerat orbem,</l>
            <l n="341">Atque Itali, Gallique simul testudine facta</l>
            <l n="342">Conferti ordinibus stabant, hostemque propinquum</l>
            <l n="343">Et clypeo, gladioque, Macedoniaque sarissa</l>
            <l n="344">Exceptura acies, densum porrexerat agmen</l>
            <l n="345">In laevum, dextrumque latus, cui iunctus utrinque</l>
            <l n="346">Ibat eques, Turcas saeva qui mente furentes</l>
            <l n="347">Frangeret et longe solidis averteret hastis.</l>
            <l n="348">Ergo in conspectum postquam venere piorum,</l>
            <l n="349">Implentes vallem diris ululatibus, acres</l>
            <l n="350">Adduxere arcus manibus, solemque repente</l>
            <l n="351">Eminus expulsis obscuravere sagittis.</l>
            <l n="352">Non secus ac nubes, media cum aestate volantes</l>
            <l n="353">Eripiunt oculis subito coelumque, diemque</l>
            <l n="354">Effusurae atrum terris arentibus imbrem.</l>
            <l n="355">Ergo aliae in clypeis, atque in fulgentibus armis</l>
            <l n="356">Haeserunt, aliae nudato in corpore fixae</l>
            <l n="357">Bellatorum equitum, peditumque hausere cruorem.</l>
            <l n="358">Tum vero Ausonii laxis incurrere habenis</l>
            <l n="359">Praecipites, hastasque adversa in pectora acutas</l>
            <l n="360">Dirigere unanimes: ceu cum furialis ab Euro</l>
            <l n="361">Impetus arentes veniens inclinat aristas</l>
            <l n="362">In Zephyrum, fugit ille abiens contraria donec</l>
            <l n="363">Aura cadit, mox exurgens lata arva procella</l>
            <l n="364">Verrit et infesto secum trahit omnia nimbo.</l>
            <l n="365">Sic patrium decus Ausonios et vivida virtus</l>
            <l n="366">Concitat et recto saevos petit impete Turcas;</l>
            <l n="367">Sic Turcae sua terga fugae conversa dedere,</l>
            <l n="368">Atque hinc atque illinc campo cessere patenti,</l>
            <l n="369">Disiecti in geminas, turmis bipatentibus, alas,</l>
            <l n="370">Irritus in vacuas ut cesserit impetus auras.</l>
            <l n="371">Ausonidae frustra cursus aliosque recursus</l>
            <l n="372">Dum conferti ineunt, lato nec in aequore cuiquam</l>
            <l n="373">Occurrunt, vallem misere pereuntibus omnem</l>
            <l n="374">Implerint rigidis transfixi membra sagittis.</l>
            <l n="375">Tum Robertiades pugna commotus iniqua.</l>
            <l n="376">Sistite vos socii, nec inultae dedite morti</l>
            <l n="377">Pectora, ait, medii dum, ceu generosa leonum</l>
            <l n="378">Massylum in sylvis virtus armisque, dolisque </l>
            <l n="379">Obruta saepe cadit, fugitivo eludimur aestu,</l>
            <l n="380">Nec datur in Turcas dextrarum viribus uti,</l>
            <l n="381">Dum se proripiunt celeres, neque pectora nostris</l>
            <l n="382">Pectoris pugnando audent opponere et unum</l>
            <l n="383">Illud agunt, ut nos cursuque aestuque fatigent.</l>
            <l n="384">Ergo alia ratione aditus tentandus et arte</l>
            <l n="385">Pugnandum, quando nusquam locus ullus apertae</l>
            <l n="386">Virtuti, dextrasque labor frustratur inanis.</l>
            <l n="387">Conversis castra fugam simulemus abenis</l>
            <l n="388">Nos quoque et hinc atque hinc turmas sistamus equorum,</l>
            <l n="389">In latera ut liceat venientum invadere, dum se</l>
            <l n="390">Effundit globus ille iterum, nostrosque sagittis</l>
            <l n="391">Eminus obruere atque aciem perrumpere tentat.</l>
            <l n="392">Daunius haec ductor. Contra quem talia fatur</l>
            <l n="393">Robertus, Cymbri soboles Rholonis. An ergo</l>
            <l n="394">Venimus, ut Persas astu superasse fugaces</l>
            <l n="395">Dicamur? Nostroque olim de sanguine natos</l>
            <l n="396">Hoc decus, haec tanti maneat nova gloria facti?</l>
            <l n="397">Tum mihi vel tellus optem prius ima dehiscat,</l>
            <l n="398">Oceanusque ingens fusis pater obruat undis.</l>
            <l n="399">Quin potius, siquid superest virtutis avitae,</l>
            <l n="400">Irruimus densi, tergoque instamus inerti</l>
            <l n="401">Et sequimur quacunque abeunt, seu dextera, sive</l>
            <l n="402">Laeva petant, etenim nunquam moriemur inulti,</l>
            <l n="403">Ni vitae potius simus, quam laudis amantes.</l>
            <l n="404">Vos cornu a dextro densi committite pugnam:</l>
            <l n="405">Nos autem a laevo Persasque Arabasque prememus</l>
            <l n="406">Et primis misti ordinibus miscebimus omnem</l>
            <l n="407">Caede aciem, aut victi morte occubemus honesta.</l>
            <l n="408">His dictis accensa arsit dux Appulus ira.</l>
            <l n="409">Nec mihi vita (inquit) tanti est mea gloria quanti,</l>
            <l n="410">Quanti et honor claram per caedem et vulnera partus.</l>
            <l n="411">Immo haec ipsa dies tergo ne, an pectore notae</l>
            <l n="412">Hostibus in pugnam gentes descendere suerint</l>
            <l n="413">Ausoniae, Tancredus ait, testabitur et me</l>
            <l n="414">Patribus indecorem non unquam haec vita relinquet.</l>
            <l n="415">Haec illi inter se dum dant responsa vicissim,</l>
            <l n="416">Aspiciunt facto venientes agmine Turcas</l>
            <l n="417">Rursus et effusum contra contendere cursum.</l>
            <l n="418">Non aliter, quam cum Boreas a cardine fluctus</l>
            <l n="419">Impulit et motas in coelum sustulit undas.</l>
            <l n="420">Illae autem in Libycos scopulos et littora vires</l>
            <l n="421">Effundunt, versaeque retro franguntur et omnem</l>
            <l n="422">Aspergunt circum spumis albentibus oram.</l>
            <l n="423">Ergo omnes quamprimum Itali, Boemundus et acer</l>
            <l n="424">Tancredus, fraterque bonae virtutis Hylelmus,</l>
            <l n="425">Ante aciem primi opponunt venientibus hastas.</l>
            <l n="426">Verum illi, patrio de more, Cydonia cornu</l>
            <l n="427">Eminus in mediam torserunt spicola turmam.</l>
            <l n="428">Dumque pedem referunt, ceu consuevere, fugaque</l>
            <l n="429">Pulverulenta Italo Turcae dant terga sequaci,</l>
            <l n="430">Excussus Solymanus equo, cui stridula cornus</l>
            <l n="431">Acta procul medios penitus transfixerat armos,</l>
            <l n="432">Tardavitque fugam, celeremque in tuta receptum,</l>
            <l n="433">Dum cuncti simul assistant, aciesque iacentem</l>
            <l n="434">Erigit, inque fero trepidantem affusa reponit.</l>
            <l n="435">Postquam igitur solitis nullus locus artibus usquam</l>
            <l n="436">Linquitur et Turcis Itali miscentur et armis</l>
            <l n="437">Arma inferre opus est, vulgo caeduntur utrinque</l>
            <l n="438">Innumeri cadit, hic iaculo, cadit ille sagitta:</l>
            <l n="439">Confodit hasta alios, alios Balearica fundae</l>
            <l n="440">Verbera et excussae bellantum in tempora glandes</l>
            <l n="441">Prosternunt passim, passim furit ensis, equumque</l>
            <l n="442">Urget equus, peditemque pedes, gemit obruta tellus</l>
            <l n="443">Corporibus vitae iucundo lumine cassis.</l>
            <l n="444">Hernachus Andronem gladio per pectus adacto</l>
            <l n="445">Praecipitem deturbat equo; mox insilit audax</l>
            <l n="446">In Thermum et clava galeam contundit ahenam.</l>
            <l n="447">Exanimes Tancredus humi Biciamque, Tamumque</l>
            <l n="448">Deiicit, utque leo crudeli concitus ira</l>
            <l n="449">Horrendum saevit, mediumque per agmen equorum</l>
            <l n="450">Infertur, lateque omnes sternitque, fugatque.</l>
            <l n="451">Nec minus interea virtute insignis Hylelmus</l>
            <l n="452">Caede madere manus, gladiumque tepere cruore</l>
            <l n="453">Gaudet et in bello fratri se vividus aequat.</l>
            <l n="454">Ille Lycaonium leto dedit Aegocerontem,</l>
            <l n="455">Exultantem animis et revocantem in proelia Turcas.</l>
            <l n="456">Ille Thoam et clavae percussum interficit ictu</l>
            <l n="457">Phradmonidem, Cilicum cui gens assueta rapinis</l>
            <l n="458">Paruit, atque ultro ducentem in bella secuta est.</l>
            <l n="459">Addidit huic geminos Bithynae gentis alumnos:</l>
            <l n="460">Delicia matris, Crhomiumque et Daetora, quorum</l>
            <l n="461">Non formae variatus honos, non ipsa loquentum</l>
            <l n="462">Vox diversa sono patrias veniebat ad aures,</l>
            <l n="463">Tum quoque mors eadem nullo discrimine facti</l>
            <l n="464">Vulneris ad Stygiam demisit utrunque paludem.</l>
            <l n="465">Concidit inde manu moriens Celtiscus eadem.</l>
            <l n="466">Celtiscus, cui non poterat flaventibus undis</l>
            <l n="467">Diram auri sedari sitim Pactolus et Hermus,</l>
            <l n="468">Dum populos opibus spoliat, dum vertit in usus</l>
            <l n="469">Ipse suos quicquid rerum foecunda creatrix</l>
            <l n="470">Lydia progignit, quicquid ditissima quondam</l>
            <l n="471">Complexa est fero sapientis regia Craesi.</l>
            <l n="472">Ergo illum socii non protexere cadentem,</l>
            <l n="473">Non urbes extinctum ullae, non oppida flerunt,</l>
            <l n="474">At parte ex alia, Sagaris qua spumeus unda</l>
            <l n="475">Inter saxa fluit, laxum curvatus in arcum,</l>
            <l n="476">Intulerat turmas Nannetum ductor equestres</l>
            <l n="477">Et caedem ingentem ediderat, qua territus ultro </l>
            <l n="478">Fugit Arabs, vertit trepidantia terga Sabaeus.</l>
            <l n="479">Ipse quoque in medios hostes se Daunius heros</l>
            <l n="480">Dum iacit atque manus Persarum caede cruentat,</l>
            <l n="481">Orsilochum perimit fixo in praecordia ferro.</l>
            <l n="482">Ast inter medios humeros fugientis Opheltae</l>
            <l n="483">Immitem totis direxit viribus hastam.</l>
            <l n="484">Exiit illa furens latum per pectus adacta,</l>
            <l n="485">Unde animam moriens calido cum sanguine fudit.</l>
            <l n="486">Et iam prima acies Turcarum exterrita fundi</l>
            <l n="487">Coepta erat, inque fugam praeceps conversa ruebat,</l>
            <l n="488">Cum pugna ingenti fessis aestuque sitique</l>
            <l n="489">Instaurata acies equitum superadvenit et se,</l>
            <l n="490">Qua globus instabat bellantum acerrimus infert.</l>
            <l n="491">Hic Itali, primo stabant ut in agmine primi</l>
            <l n="492">Pugnantes, verso cecidere in proelia vultu,</l>
            <l n="493">Sanseurinus et Ucoleon et Malvetus a quo</l>
            <l n="494">Ordine perpetuo gentis defluxit origo</l>
            <l n="495">Malvetiae et clarum claro de nomine nomen.</l>
            <l n="496">Quin etiam regum Medorum a sanguine cretus</l>
            <l n="497">Cambyses gladio praectans, praestantior arcu,</l>
            <l n="498">Post quercum latitans Italos Gallosque sagittis</l>
            <l n="499">Innumeros prostravit humi; traiecit Hylelmo</l>
            <l n="500">Pectora, Lutetio guttur, quem Sequana mater</l>
            <l n="501">Miserat in bellum, comitemque adiunxerat uni</l>
            <l n="502">Hugonti. Ille autem fidus comes haesit Hylelmo,</l>
            <l n="503">Nec virtute animi, nec robore corporis impar.</l>
            <l n="504">Tum vero patefacta acies: turbatus et ordo</l>
            <l n="505">Ausonidum, campoque fugax equitatus aperto</l>
            <l n="506">Terga dedit Turcis: ac, ni dux acer Iapyx</l>
            <l n="507">Opponat se se fugientibus, ilicet hostis</l>
            <l n="508">Irruat Abdarides et victor castra revellat.</l>
            <l n="509">Nanque aderant primos inter Solymanus et acer</l>
            <l n="510">Hermachus et vastum pugnae certamen obibant,</l>
            <l n="511">Urgentes humeros fugientum et terga prementes.</l>
            <l n="512">Non secus atque canes gemini cum forte leonem</l>
            <l n="513">Videre, aut saevis frendentem dentibus aprum,</l>
            <l n="514">Accelerant gressum et vestigia pressa sequuntur</l>
            <l n="515">Et pedibus freti morsu clunemve, femurve</l>
            <l n="516">Attingunt, dubiique timent, ne forte reflectant</l>
            <l n="517">Ora atque accepto capiant pro vulnere poenas.</l>
            <l n="518">Sic illi a tergo turmas, aciemque prementes</l>
            <l n="519">Extremum dant quenque neci, metus ingruit ingens</l>
            <l n="520">Omnibus atque atro nigrescit pulvere coelum.</l>
            <l n="521">At Robertiades regnator Iapygis orae</l>
            <l n="522">Corde dolens, iraque animum inflammatus amara.</l>
            <l n="523">Proh pudor, Ausonii, nostraeque infamia gentis</l>
            <l n="524">Dedecora, haud ullis, inquit, delenda diebus,</l>
            <l n="525">Quo vobis animi? Quo verba audacia tandem</l>
            <l n="526">Irrita cesserunt? En haec promissa fides est?</l>
            <l n="add">En haec polliciti, cum laeti ad pocula vino</l>
            <l n="527">Plena ferebatis vestrum se quenque trecentos</l>
            <l n="528">Atque etiam plures ausurum invadere Turcas?</l>
            <l n="529">Nunc, o, nunc vobis tempus se se omnibus offert</l>
            <l n="530">Audendi et laudem per splendida facta parandi.</l>
            <l n="531">Haec illum frustra iactantem et funera passim</l>
            <l n="532">Edentem et fractos revocantem in castra maniplos,</l>
            <l n="533">Quando aliud, quo confugeret, nihil esse videbat,</l>
            <l n="534">Armatorum equitum circumstetit ala, nec ullus</l>
            <l n="535">Ausus adire virum, iactis petit undique telis</l>
            <l n="536">Pugnantem, summaque locum virtute tuentem.</l>
            <l n="537">Non secus atque leo, longis quem comminus hastis</l>
            <l n="538">Invasere acres Libycis in saltibus Afri,</l>
            <l n="539">Atque hinc atque illinc densa cinxere corona,</l>
            <l n="540">Ilicet impatiens conceptam exardet in iram,</l>
            <l n="541">In mediosque ruens certum petit unguibus hostem</l>
            <l n="542">Et stragem infandam canibus (miserabile visu)</l>
            <l n="543">Dat turbans, discerpit equos, tela obvia frangit</l>
            <l n="544">Et sensim in tutae se subtrahit abdita sylvae.</l>
            <l n="545">Sic Robertiades, irae quo concitat ardor</l>
            <l n="546">Irruit et Lycii stricto caput abscidit ense</l>
            <l n="547">Euryali, Gyndemque simul, patremque Dolonem</l>
            <l n="548">Fundit humi, Tamyrimque, Pharetaque, Demodocunque</l>
            <l n="549">Et se tutantem clypei munimine Rhetum.</l>
            <l n="550">Dumque adeo praesens animis et viribus omnes</l>
            <l n="551">Sustinet, ac pectus ferus huc obvertit et illuc,</l>
            <l n="552">Transfixum iaculo femur et genua aegra trahentem</l>
            <l n="553">Sensit eum, quo fretum, equum certamen obibat,</l>
            <l n="554">Inque acies densas, inimicaque tela ruebat.</l>
            <l n="555">Ergo ille e media paulatim excedere pugna</l>
            <l n="556">Et terrere hostem et vestigia lenta referre</l>
            <l n="557">Relliquiasque Italum in tutos revocare receptus.</l>
            <l n="558">Interea pius Eustachides, quem fama morantem</l>
            <l n="559">Nuntia commorat tantae saevissima cladis,</l>
            <l n="560">Agmen agens equitum, Sagarim pervenit ad amnem,</l>
            <l n="561">Cum iam fusae acies Italum palantia Turcis</l>
            <l n="562">Terga darent, clamorque feriret dissonus aethram</l>
            <l n="563">Vincentum et passim crudeli morte cadentum.</l>
            <l n="564">Hic Italos numero turmisque recentibus auctos</l>
            <l n="565">Admonuit nigrum pulvis glomeratus in orbem,</l>
            <l n="566">Gallos adventare, sagittiferosque Britannos</l>
            <l n="567">Atque insperatam victis latura salutem</l>
            <l n="568">Agmina, nec campo Persis cessura superbis.</l>
            <l n="569">Ac subito. Venit, ecce venit Goffredus et affert</l>
            <l n="570">Expectatus opem; tales toto aequore voces</l>
            <l n="571">Auditae Ausoniis animos auxere, metumque</l>
            <l n="572">Incussere hosti, nec longum tempus et acer</l>
            <l n="573">Advenit Eustachides, unaque interrita pubes</l>
            <l n="574">Leucorum atque acres arcu iaculisque Britanni.</l>
            <l n="575">Et primi excussis coelum implevere sagittis,</l>
            <l n="576">Innumerosque dedere neci, nanque irrita nusquam</l>
            <l n="577">Missa in confertas ceciderunt spicula turmas.</l>
            <l n="578">Mox bonus Eustachides, Italis quo densius agmen</l>
            <l n="579">Instabat, metuendus equum calcaribus urget</l>
            <l n="580">Et Chlorei pectus funesta perforat hasta.</l>
            <l n="581">Volvitur ille cadens madida moribundus arena</l>
            <l n="582">Atque Arabum accusat secum praesagia vatum.</l>
            <l n="583">E quibus ipse sibi longos promiserat annos</l>
            <l n="584">Et sobolem innumeram, sceptrumque immobile regni.</l>
            <l n="585">Nunc autem primae succiso flore iuventae</l>
            <l n="586">Occidit et nullis formosa e coniuge natis.</l>
            <l n="587">Corripit inde manu gladium, ceditque, feritque</l>
            <l n="588">A dextra laevaque omnes: fit vi via Turcas</l>
            <l n="589">Per medios, limesque agitur latissimus et cum</l>
            <l n="590">Fertur in arva ruens nivibus liquentibus amnis</l>
            <l n="591">Et prosternit humi sata culta, boumque labores</l>
            <l n="592">Aut cum sublimi demissum ex aethere fulmen</l>
            <l n="593">Ingentes imis ruit ab radicibus ornos.</l>
            <l n="594">Iamque omnes equites Parthorum, Arabumque repulsi</l>
            <l n="595">Vertebant trepidi vestigia concita retro;</l>
            <l n="596">Cum se Turcarum ductor fugientibus unum</l>
            <l n="597">Opposuit, reprimensque fugam. Quo tenditis (inquit)</l>
            <l n="598">Quae latebrae iam vos tutae, qui deinde receptus</l>
            <l n="599">Accipient? Tantum ne aliquis se praestat in armis,</l>
            <l n="600">Ipse suo qui vos vel nomine terreat omnes?</l>
            <l n="601">Ite, agite, o proles veterum rediviva parentum</l>
            <l n="602">Et mecum unanimes armate in proelia dextras.</l>
            <l n="603">Ipse ego Goffredum collecto robore quamvis,</l>
            <l n="604">Quamvis et triplici pectus sibi muniat aere,</l>
            <l n="605">Aggrediar, poenasque mihi persolvere cogam,</l>
            <l n="606">Quas meruit, dum regna armis attentat iniquis</l>
            <l n="607">Nostra, fidem pariter fallens hominumque, deumque.</l>
            <l n="608">Haec ait, ast illi tantis hortatibus acti</l>
            <l n="609">In dubium pugnae redeunt, et una</l>
            <l n="610">Immisti Ausonii coelum clamoribus implent.</l>
            <l n="611">At bonus Eustachides ingenti concitus ira</l>
            <l n="612">Ense ferit Staphylum, cui Susis sceptra tenenti</l>
            <l n="613">E galeae medio surgebant vertice flores:</l>
            <l n="614">Tum manibus coelum Typhon immanis et asper,</l>
            <l n="615">Summus ubi clypeum fulgentem conglobat umbo,</l>
            <l n="616">Invadens, pictasque vomens e pectore flammas,</l>
            <l n="617">Deturbare Deos sublimi e sede parabat.</l>
            <l n="618">Deiicit illum igitur gladio per pectus adacto,</l>
            <l n="619">Labentemque ab equo verbis obiurgat amaris.</l>
            <l n="620">I, nunc, et coelum manibus discinde superbis</l>
            <l n="621">Improbe et haec Stygias tua fer memoranda sub umbras</l>
            <l n="622">Facta, quibus magni regnum sublime Tonantis</l>
            <l n="623">Reclusum penitus voluisti evertere, cui ausis</l>
            <l n="624">Persolvens meritas poenas pro talibus ausis</l>
            <l n="625">Aeternum miser aeternis cruciabere flammis.</l>
            <l n="626">Dixerat haec, Dryopemque petens, ubi fibula baltheum</l>
            <l n="627">Aurea subnectit imas thoracis ad oras,</l>
            <l n="628">Transadigit ferrum, totumque in viscera condit,</l>
            <l n="629">Damnatamque animam tenebris e corpore solvit.</l>
            <l n="630">Inde iit Laogonum, Sipyli cui pascua parent</l>
            <l n="631">Atque auro similes Tmolus premit arduus uvas,</l>
            <l n="632">Concitat acer equum; fugit ille exterritus et se</l>
            <l n="633">Contegit in tergum reiecto umbone, ferumque</l>
            <l n="634">Protinus immissum duris calcaribus urget.</l>
            <l n="635">At bonus Eustachides rapidis velocior Euris</l>
            <l n="636">Advolat et gladio per tergum in viscera adacto</l>
            <l n="637">Perforat ingentem clypeum, lumbosque per ambos</l>
            <l n="638">Umblico propior recludit vulnere ventrem,</l>
            <l n="639">Ugulaque excussum misere proculcat equorum.</l>
            <l n="640">Nec te humiles, Demuche, preces, nec forma, nec aetas,</l>
            <l n="641">Quamvis excellens primo sub flore iuventae,</l>
            <l n="642">Servavere tuis; nam dum genus utraque supplex</l>
            <l n="643">Flectis humi, veniamque oras et brachia tendis,</l>
            <l n="644">Traiectus iaculo guttur cadis et sola terrae</l>
            <l n="645">Purpureo moriens spargis madefacta colore.</l>
            <l n="646">Tecum etiam dextram percussus Amulius aurem</l>
            <l n="647">Ense ruit, dum tentat opem tibi ferre, ruensque</l>
            <l n="648">Ilicet a laeva fusum vomit aure cerebrum.</l>
            <l n="649">Acta etenim ferri cuspis per tempus utrunque</l>
            <l n="650">Letali summos incidit vulnere servos.</l>
            <l n="651">Haec tanta Eustachides dum funera fervidus edit,</l>
            <l n="652">Ausoniosque iterum fugientem cogit in hostem</l>
            <l n="653">Regnatorem in Asiae Solymanum aggressus Opheltes,</l>
            <l n="654">Consiliis bonus atque aevi maturus et uni </l>
            <l n="655">Credere cui suerat curas et pondera rerum</l>
            <l n="656">Cunctarum, seu bella forent, sive otia passim</l>
            <l n="657">Laetae agerent urbes et amicae commoda pacis.</l>
            <l n="658">Haud ego nunc auctor tibi sim, fortissime Regum,</l>
            <l n="659">Adversae ut pectus fortunae opponere tendas.</l>
            <l n="660">Mutatos vident esse Deos? Vident omnia retro</l>
            <l n="661">Versa? Nec e nostris consistere in agmine quenquam</l>
            <l n="662">Et Gallorum acies, animisque et viribus auctas</l>
            <l n="663">Irruere? Et telis complere recentibus arva?</l>
            <l n="664">Caedamus victi, montesque abeamus in altos,</l>
            <l n="665">Relliquiasque illic, superant quaecunque, legamus.</l>
            <l n="666">Forsitan insidiis regio magis apta, locusque</l>
            <l n="667">Commodior nobis se se offeret: unde repente</l>
            <l n="668">Vindictae dabitur non insperata facultas.</l>
            <l n="669">Dixerat haec senior, cupiens avertere Regem</l>
            <l n="670">Ipse tuum, sibi ne fidens se ferret in hostem</l>
            <l n="671">Comminus et forti Eustachidae congressus iniquam</l>
            <l n="672">Consereret pugnam, nec Diis, nec viribus aequis.</l>
            <l n="673">Ille autem dubitans dictis ne auscultet Opheltae,</l>
            <l n="674">Fortunam an rursus belli experiatur et audax</l>
            <l n="675">Instaurare iterum turmas conetur equestres,</l>
            <l n="676">Praecipiti Laedam ad se contendere cursu</l>
            <l n="677">Aspicit, isque adeo, postquam data copia fandi.</l>
            <l n="678">Eia age rumpe moras (inquit) Solymane, tuoque</l>
            <l n="679">Si cupis incolumem servare et reddere matri,</l>
            <l n="680">Affer opem nato, telis quem plurima circum</l>
            <l n="681">Turba premit, semperque recentior obruit hostis.</l>
            <l n="682">Nec potis est acri se se subducere pugnae:</l>
            <l n="683">Quanquam multa virum leto dat corpora et ultro</l>
            <l n="684">Provocat egregia Gallos virtute feroces.</l>
            <l n="685">Ast unum quis ferre parem se pluribus ausit?</l>
            <l n="686">Vix has illachrymans voces e pectore Ladas</l>
            <l n="687">Fuderat, oppressum cum nuntius alter et alter</l>
            <l n="688">Rettulit Eustachidae saevis caecidisset sub armis</l>
            <l n="689">Hyldrinum: signi dandi commissa potestas</l>
            <l n="690">Cui fuerat, gnatique sui concredita cura.</l>
            <l n="691">Hyldrinum, genus Odrysium, quo fortior alter</l>
            <l n="692">Non fuit, et pugnam qui tanta ex parte pedestrem</l>
            <l n="693">Ederet atque acres violentius iret in hostes.</l>
            <l n="694">Auditis his e medio se se agmine Persa</l>
            <l n="695">Proripit antevolans et me ne deserat (inquit)</l>
            <l n="696">Quisquis amat, salvumque cupit natumque, patremque.</l>
            <l n="697">Dixerat atque illum rapida velocius aura</l>
            <l n="698">Currentem, natique metu, tristique furentem</l>
            <l n="699">Ira, equitum turmae actutum primique sequuntur</l>
            <l n="700">Persarum quocunque vocat fors ipsa parati</l>
            <l n="701">Et conferre manum victori et, quicquid acerbi est,</l>
            <l n="702">Morte, pati, iuvenem possint ut reddere patri</l>
            <l n="703">Incolumem, spemque imperii servare ruentis.</l>
            <l n="704">Non aliter, quam cum sublimi e turre columbae</l>
            <l n="705">Conspexere procul passis Haliaeeton alis</l>
            <l n="706">Irruere infestum et praedam captare volentem,</l>
            <l n="707">Densentur coeuntque omnes, rapidoque volatu</l>
            <l n="708">Praecipites, quacunque viam secat ille, feruntur.</l>
            <l n="709">Sic globus Abdaridum furialibus ocyor auris</l>
            <l n="710">Infertur, qua visa magis crudescere parte</l>
            <l n="711">Pugna atrox, hic Hetruscum Silymanum Acestam</l>
            <l n="712">Deiicit instantem Persis: ferit Hermachus Umbrum,</l>
            <l n="713">Umber Hylam, Idaeus Athyn, dat Helenora leto</l>
            <l n="714">Cicius, obtruncat dextram Corcutus Ibero.</l>
            <l n="715">Dumque adeo inter se gladiis pugnacibus acres</l>
            <l n="716">Exercent, voluuntque vices, nec iam pote quisquam</l>
            <l n="717">Undique nitendo se se divellere ferro,</l>
            <l n="718">Hortatur vox una omnes Arabasque, Syrosque.</l>
            <l n="719">Este viri, Solymanus hic est, turmaeque recentes</l>
            <l n="720">Persarum, quae vos inimica a morte reducant.</l>
            <l n="721">Audiit Eustachides, laudisque accensus amore</l>
            <l n="722">Accurrit, Persamque gravi videt ense metentem</l>
            <l n="723">Gallorumque, Italumque acies et fervidus. Hinc vos,</l>
            <l n="724">Vos hinc cedentes, uni mihi linquite tantum</l>
            <l n="725">Hoc certamen, ait, vindex Deus adsit et olli</l>
            <l n="726">Debitus hic mactetur honos et gloria facti</l>
            <l n="727">Si sua, terrarum quae divulgata per orbem</l>
            <l n="728">Terreat infidas merita formidine gentes.</l>
            <l n="729">Haec ait et late patefacto limine, regem</l>
            <l n="730">In Persam fertur praeceps. Exterritus ille</l>
            <l n="731">Constitit, ac secum dubio cum pectore versat,</l>
            <l n="732">Pareat an dictis, caroque ante omnis nato</l>
            <l n="733">Consulat, instantum modo quem subtraxerat irae</l>
            <l n="734">Ausonidum, an rapta Eustachidae ruat obvius hasta.</l>
            <l n="735">Hoc animus iubet excelsus, generosaque virtus,</l>
            <l n="736">Atque accepta recens eversi iniuria regni,</l>
            <l n="737">Illud amor patrius, sed qui stellantis Olympi</l>
            <l n="738">Nutu sceptra regit, mentem consistere in uno</l>
            <l n="739">Haud passus, manibus Goffredi addixit utrunque</l>
            <l n="740">Et patrem et natum nanque hunc pietasque, pudorque</l>
            <l n="741">Impulit, ut durum pugnae certamen iniret</l>
            <l n="742">Et cursu patrem praeverteret ipse morantem.</l>
            <l n="743">Tum vero furiis actus Solymanus amoris,</l>
            <l n="744">Quo genere ruis? Cui nunc te te obiicis hosti?</l>
            <l n="745">Nate ait? Et fodiens saevis calcaribus armos</l>
            <l n="746">Ursit equum, comitemque illis sese Hermacus addit.</l>
            <l n="747">Tresque simul petiere unum, mediumque reducta</l>
            <l n="748">Eustachidae clypeum Solymanus percutit hasta.</l>
            <l n="749">Contundit clava galeam Ninus, Hermacus ense.</l>
            <l n="750">Ille velut summis in montibus aspera cautes,</l>
            <l n="751">Cui faciem Boreas, humeros diverberat Auster,</l>
            <l n="752">Constitit immotus, ferrum exegit acutum</l>
            <l n="753">Per fauces, gutturque Nino, quo vulnere primus</l>
            <l n="754">Interceptam animam tenues efflavit in auras,</l>
            <l n="755">Inflexitque caput, ceu flos, cui durus arator.</l>
            <l n="756">Vomere praeteriens caulem perstrinxit adunco.</l>
            <l n="757">Nec mora. Fulmineum convertit in Hermacon ensem,</l>
            <l n="758">Quaque patens oculis admittit cassida lucem,</l>
            <l n="759">Egit et a malis disclusit vulnere frontem.</l>
            <l n="760">At pater horrendum stridens, saevissime praedo,</l>
            <l n="761">Qui regno, qui me natis florentibus orbas.</l>
            <l n="762">Perge, ait, atque animam ferro tecum aufer eodem</l>
            <l n="763">Hanc quoque, sed iustus quantum dolor, iraque possit,</l>
            <l n="764">Experiare prius. Gladio sic fatus acuto</l>
            <l n="765">Irruit et totum clypei septemplicis orbem</l>
            <l n="766">Deiecit, rigidique oris thoracis apertis,</l>
            <l n="767">Eustachidae strinxit summo de pectore. At ille,</l>
            <l n="768">Alte sublatum subit dum surgit in ensem</l>
            <l n="769">Et conum insignem galeae ferit atque comantes</l>
            <l n="770">Spargit humi cristas, iteratque ferocior ictus,</l>
            <l n="771">Complexusque virum capulo cava tempora pulsat</l>
            <l n="772">Et consopitum geminatis ictibus alto</l>
            <l n="773">Deturbavit equo, terraeque afflixit et una</l>
            <l n="774">Exhalantem anima, fluctusque ex ore vomentem</l>
            <l n="775">Sanguineos, armis nudari iussit, humique</l>
            <l n="776">Stratum vulturiis praedam, canibusque reliquit.</l>
        </div1>
      </body>
  </text>
</TEI>
