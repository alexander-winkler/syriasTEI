<TEI>
    <teiHeader>
        <fileDesc>
            <titleStmt>
                <title xml:id="syri">
                    <title>Syrias</title>
                    <abbr>Syrias</abbr>
                    <bibl>Syrias (*Florentiae 1591)</bibl>
                </title>
                <author xml:id="BARGAEUS">
                    <name>Bargeo</name>
                    <date>Barga 1517 - Pisa 1596</date>
                    <gloss>Petrus Angelius Bargaeus</gloss>
                    <abbr>BARGAEUS</abbr>
                </author>
            </titleStmt>
            <publicationStmt>
                <authority>Musisque Deoque 2007</authority>
                <availability status="free">
                    <p>This text may be freely distributed, subject to the following
    restrictions:</p>
                    <list>
                        <item>You credit Perseus, as follows, whenever you use the document:
	    <quote>Text provided by Perseus Digital Library. Original version available for viewing and download at http://www.perseus.tufts.edu/hopper/.</quote>
                        </item>
                        <item>You leave this availability statement intact.</item>
                        <item>You use it for non-commercial purposes only.</item>
                        <item>You offer Perseus any modifications you make.</item>
                    </list>
                </availability>
            </publicationStmt>
            <sourceDesc>
                <bibl>Syrias (*Florentiae 1591)</bibl>
            </sourceDesc>
        </fileDesc>
        <encodingDesc>
            <refsDecl>
                <refState unit="section" n="chunk" delim="."/>
            </refsDecl>
        </encodingDesc>
        <profileDesc>
            <langUsage>
                <language id="la">Latin</language>
                <language id="it">Italian</language>
                <language id="grc">Greek</language>
            </langUsage>
        </profileDesc>
        <revisionDesc>
            <change when="2024-10-03" who="https://orcid.org/0000-0002-9145-7238">Checked the text against the printed 1591 edition, fixed some minor errors and mainly added verses that had been omitted in the transcription.</change>
        </revisionDesc>
    </teiHeader>
    <text xml:lang="la">
        <body>
            <div1 type="section" xml:id="d05" met="H" n="5" rend="5">
                <l n="1">Nec minus Odrysiam cingi custodibus urbem,</l>
                <l n="2">Altaque pervigili servari moenia cura,</l>
                <l n="3">Cum primum mediis Gallorum exercitus agris</l>
                <l n="4">Consedit, densis Italum legionibus auctus,</l>
                <l n="5">Iusserat Imperii Thracum moderator Alexis:</l>
                <l n="6">Et sese cunctorum oculis subduxerat ultro,</l>
                <l n="7">Abdideratque domi, stratis defessa daturus</l>
                <l n="8">Membra, maris magni dum Sol delapsus in undas</l>
                <l n="9">Solatur dulci mortalia corda quiete</l>
                <l n="10">Et coelum reserat stellis ardentibus aptum.</l>
                <l n="11">Ipse tamen pectus curis exercitus atris</l>
                <l n="12">Pervigilat, placidoque nequit vincire sopore</l>
                <l n="13">Lumina: at in varias animum diducere partes</l>
                <l n="14">Cogitur et rerum dubios expendere casus.</l>
                <l n="15">Non secus atque olim diverso ex orbe ruentes</l>
                <l n="16">Marmoreum impellunt aequor Boreasque, Notusque</l>
                <l n="17">Alternantque vices inter se et mutua regnant;</l>
                <l n="18">Tolluntur fluctus ad sidera: fervet arenis</l>
                <l n="19">Aestus et eiecta littus conspergitur alga.</l>
                <l n="20">Iamque adeo mediae spatium volventia noctis</l>
                <l n="21">Sidera contigerant, vacuumque Aurora cubile</l>
                <l n="22">Oceani linquens nondum fulgere parabat</l>
                <l n="23">Pulcher adoratos Ganges ubi dividit Indos:</l>
                <l n="24">Cum post insomnes horas et taedia, molli</l>
                <l n="25">Infractos lecto tandem maestissimus artus</l>
                <l n="26">Composuit, vigilesque oculos languore remisit.</l>
                <l n="27">Sedibus interea ex imis egressus Averni,</l>
                <l n="28">Ne quid inexpertum, ne quid pateretur Alastor</l>
                <l n="29">Intentatum a se, quo tanta incoepta morari</l>
                <l n="30">Possit et Abdaridis illatum avertere bellum,</l>
                <l n="31">Quaerit in aeria fratres regione vagantes:</l>
                <l n="32">Depulsos coelo fratres, qui iussa secuti</l>
                <l n="33">Impia Luciferi summo detrudere regno</l>
                <l n="34">Aeternum volvere hominum, Superumque parentem,</l>
                <l n="35">Cunctarum ut rerum domini, coeli potentes</l>
                <l n="36">Ipsi essent, primique alta in statione sederent.</l>
                <l n="37">At genitor, cuius nutum, dextramque tremiscunt</l>
                <l n="38">Sidera et aeternae mentes reverentur, ab astris</l>
                <l n="39">Deiectos, partim tenebris addixit Averni.</l>
                <l n="40">Partim autem immensum ferri per inane volantes</l>
                <l n="41">Iussit et impurae versari in partibus aethrae,</l>
                <l n="42">Supplicia et poenas tanto pro crimine dantes.</l>
                <l n="43">Quam multae Libyco turbantur littore arenae,</l>
                <l n="44">Eurus ubi, Zephyrusque mari incubuere profundo:</l>
                <l n="45">Aut etiam Arabia in media cum pulveris atri</l>
                <l n="46">Insurgunt campis nubes et lucis egentem</l>
                <l n="47">Aera condensae picea caligine condunt.</l>
                <l n="48">Sic coeli obscuras implent immensa cavernas</l>
                <l n="49">Agmina et assidue flagris immanibus urunt</l>
                <l n="50">Pectora: quorum acres ni vis divina refringat</l>
                <l n="51">Conatus, una cunctos in Tartara secum</l>
                <l n="52">Ima ferant: tantas properant innectere fraudes</l>
                <l n="53">Et tantum miseros gaudent avertere luce</l>
                <l n="54">Siderea et noctis tenebris damnare perennis.</l>
                <l n="55">Huc ergo celerem cursum contendit Alastor</l>
                <l n="56">Et sedes petit infaustas: ubi foeda nigrantum </l>
                <l n="57">Turba habet Alituum, quae per sua somnia miris</l>
                <l n="58">Ludit imaginibus mentes et pectora regum.</l>
                <l n="59">Est locus, in terras ruit unde nigerrimus imber</l>
                <l n="60">Et teneras grando misere contundit aristas,</l>
                <l n="61">Praecipiunt nimbi, volvunt maria alta procellae,</l>
                <l n="62">Humanumque genus tonitrus et fulgura terrent.</l>
                <l n="63">Illic extorres Genii torquentur et illic</l>
                <l n="64">Concilia et coetus agitant, variasque per artes</l>
                <l n="65">Circumfusi animis certant illudere nostris.</l>
                <l n="66">Quos penes et facies et monstra immania rerum,</l>
                <l n="67">Scyllaeque, Sphingesque et turpia Centaurorum</l>
                <l n="68">Corpora, nec tacitae caedis non conscius horror:</l>
                <l n="69">Ac scelerum suadela, novi spes improba regni,</l>
                <l n="70">Quaeque adeo pavidas impellit ad impia mentes</l>
                <l n="71">Vana superstitio: saevisque adamata tyrannis</l>
                <l n="72">Et recti et pravi certa sine lege potestas.</l>
                <l n="73">Quo simul adveniens trepidus successit Alastor,</l>
                <l n="74">Accurrere omnes, summaque in sede receptum</l>
                <l n="75">Luciferi inferna furiarum ab sede ministrum,</l>
                <l n="76">Quid mandet, fierique velit toto agmine poscunt.</l>
                <l n="77">Ille autem. O nostro gens acceptissima regi,</l>
                <l n="78">Spes Erebi, Stygiique cohors teterrima fratris,</l>
                <l n="79">Immensi quibus ad poenam plaga turbida coeli</l>
                <l n="80">Est data, mortali victi cum cessimus hosti</l>
                <l n="81">Aetherias sedes et pro coelestibus oris,</l>
                <l n="82">Aeris obscurus tractus, terraeque cavernas</l>
                <l n="83">Cogimur horrentes habitare et frigora et aestus</l>
                <l n="84">Perferre et soli saevos tolerare labores.</l>
                <l n="85">Usque adeo nihil esse putat Rex aetheris alti,</l>
                <l n="86">Assiduusque, atroxque ultor memorabilis ausi,</l>
                <l n="87">Nos coetu e Superum, coelique ex arcibus actos</l>
                <l n="88">Praecipites, spectare homines ea regna colentes</l>
                <l n="89">(Proh scelus) in primis generi quae debita nostro.</l>
                <l n="90">Cernitis Europae populos, sedisque rebelles</l>
                <l n="91">Tartareae, nuper percusso foedere bellum</l>
                <l n="92">Decrevisse Syris inferre et tollere ritus</l>
                <l n="93">Consuetos, aliumque animis inducere cultum.</l>
                <l n="94">Ut, qui falsa diu fuerint praecepta secuti</l>
                <l n="95">Abdaridae, incolumes, perspecta fraude priorum,</l>
                <l n="96">Serventur, rectaque omnes ad sidera tendant.</l>
                <l n="97">Nos autem in duras nobiscum impellere poenas</l>
                <l n="98">Possimus nullos, penitus quos odimus et quos</l>
                <l n="99">Post obitum Stygio sontes addiximus Orco,</l>
                <l n="100">Ditantes praeda semper Phlegethonta recenti.</l>
                <l n="101">Erigite ergo animos et, quam pote quisque per artem,</l>
                <l n="102">Afferat auxilium, praestoque ruentibus adsit</l>
                <l n="103">Rebus et imperii fines, spatiumque propaget:</l>
                <l n="104">Communesque altis regionibus arceat hostes,</l>
                <l n="105">Hoc iubet, hoc vobis mandat rex magnus Averni.</l>
                <l n="106">Irritate animos, iraque accendite Graios</l>
                <l n="107">In populos, quorum, ceu dira piacula, ritus</l>
                <l n="108">Depellunt ipsi templorum a limine et aris</l>
                <l n="109">Exosi patrum decreta aeterna piorum.</l>
                <l n="110">Ite igitur, mentesque simul, sensusque profanos</l>
                <l n="111">Iamdudum coelo aversos spe pascite iniqua;</l>
                <l n="112">Insidias ut cum Gallis, Italisque pararint,</l>
                <l n="113">Ignorent sese pietatis imagine falli.</l>
                <l n="114">His dictis accensa cohors furit undique et iras</l>
                <l n="115">Evomit, ac coelum tenebris obscurat obortis.</l>
                <l n="116">Inde autem in populos Graium mille agmina, mille</l>
                <l n="117">Descendunt acies sublimi ex aere missae:</l>
                <l n="118">Et corda exacuunt, rabiemque furentibus addunt.</l>
                <l n="119">Inque Italos raptim, Gallosque erumpere cogunt,</l>
                <l n="120">Dum nox atra oculis nebulas offundit opacas</l>
                <l n="121">Et Lunam occultant densa caligine nubes.</l>
                <l n="122">At Morpheus inter Genios notissimus unus</l>
                <l n="123">Aerios, cui summa olim permissa potestas</l>
                <l n="124">Omnia vertendi sese in miracula rerum,</l>
                <l n="125">Ignemque, pluviumque imbrem, glaciemque, nivemque,</l>
                <l n="126">Effigiesque hominum, saevarumque ora ferarum,</l>
                <l n="127">Iussus abit: aulamque intrat thalamumque tyranni</l>
                <l n="128">Odrysii: et pressis lecto superastitit alis;</l>
                <l n="129">Eustratio vocem similis, faciemque, coloremque</l>
                <l n="130">Et crimen intonsum, rugisque inarata senectae</l>
                <l n="131">Ora, manusque ambas, malasque aetate fluentes.</l>
                <l n="132">Eustratio, qui tum custos populique, patrumque,</l>
                <l n="133">Sacrorumque adeo princeps perversa doceri,</l>
                <l n="134">Quae miseri colerent cives, praecepta iubebat.</l>
                <l n="135">Ergo illum vultu referens, procurvus eburno</l>
                <l n="136">Incubuit baculo, talesque e pectore voces</l>
                <l n="137">Edidit. O quondam cui res est credita tanti</l>
                <l n="138">Imperii, Graiorumque vigil tutela sacrorum,</l>
                <l n="139">Quae ritu ceu vera pii statuere parentes,</l>
                <l n="140">Perque manus eadem seri excepere nepotes,</l>
                <l n="141">Surge, age; sub tanto iam te requiescere casu</l>
                <l n="142">Non licet et totam somno traducere noctem,</l>
                <l n="143">Consilio populi moderantem frena, manuque.</l>
                <l n="144">Hec ille affatus tenebris se immiscuit atris.</l>
                <l n="145">At rex Threicius toto de corpore somnum</l>
                <l n="146">Excutit atque artus stratis mollibus excit:</l>
                <l n="147">Induiturque humeros saturatam murice laenam</l>
                <l n="148">Et lateri insignem gemmis accommodat ensem.</l>
                <l n="149">Tum vero ancipiti versans sub pectore cura</l>
                <l n="150">Consilia et rerum casus, fluctusque severos</l>
                <l n="151">Permetuens, ad se fidos accersit amicos:</l>
                <l n="152">Thatinnum ante omnes, quos tecta in regia postquam</l>
                <l n="153">Convenisse videt, positos ex ordine, primum</l>
                <l n="154">Talibus alloquitur solio sublimis ab aureo.</l>
                <l n="155">Delecti o proceres, regni firmissima nostri</l>
                <l n="156">Robora, consilio qui nos fulcire fideli</l>
                <l n="157">Consuestis, quotiens dubiis de rebus ad aures</l>
                <l n="158">Rettulimus vestras et quae mens esset, aperte</l>
                <l n="159">Testati, mecum cives servatis et urbem.</l>
                <l n="160">Scitis ut insidiis exceptum in tecta, domosque</l>
                <l n="161">Adduci et vigili cinctum custode teneri</l>
                <l n="162">Ugontem magnis curarim a regibus ortum,</l>
                <l n="163">Ductoresque alios, sumptis quos fortis in armis</l>
                <l n="164">Gallia misit avis ad nos, atavisque potentes,</l>
                <l n="165">Latronum capita: occiduis qui nuper ab oris</l>
                <l n="166">Adveniunt, urbemque armato milite nostram</l>
                <l n="167">Oppugnant, positis ipsa haec ad moenia castris:</l>
                <l n="168">Quodque magis doleam, ferroque, ignique minantur </l>
                <l n="169">Desolaturos agrum, stragemque daturos</l>
                <l n="170">Undique, ni iuvenem actutum reddamus et una</l>
                <l n="171">Delatis illuc rebus, quarum indiget usus,</l>
                <l n="172">Omnibus et Gallos quamprimum, Italosque iuvemus.</l>
                <l n="173">Ac iam tempus adest, orta cum luce vocari</l>
                <l n="174">Oratorem opus est regum mandata ferentem:</l>
                <l n="175">Reddamus quo nostra illis responsa vicissim:</l>
                <l n="176">Oblatam ne ultro pacem iungamus, an armis</l>
                <l n="177">Imperii sedem nostri tueamur et illi</l>
                <l n="178">Experti discant Thracum quid fortia possint</l>
                <l n="179">Pectora et unanimes Graiorum in proelia vires.</l>
                <l n="180">Rex haec Threicius. Sed enim mussante Senatu</l>
                <l n="181">Thatinnus, cuius semper sententia quo se</l>
                <l n="182">Flecteret, ac rebus laxas daret unus habenas,</l>
                <l n="183">Spectabant intenti omnes, sic ore locutus.</l>
                <l n="184">Si quisquam est, rex magne tuam qui nesciat omni</l>
                <l n="185">Perspectam virtutem orbi, qua clarus ab Indis</l>
                <l n="186">Sol oriens medias percurrit lampade terras</l>
                <l n="187">Et caput Hesperias condit declivis in undas,</l>
                <l n="188">Forte putet certi tanti in rebus egentem</l>
                <l n="189">Consilii, certas aliorum exquirere voces.</l>
                <l n="190">Nunc autem, quoniam melius quid tempora poscant</l>
                <l n="191">Ipse unus, tamquam specula sublimis ab alta</l>
                <l n="192">Prospicis, o bone Rex quam quos Byzantia patres</l>
                <l n="193">Curia dinumerat, cum convenere frequentes,</l>
                <l n="194">Quis dubitet, quin infestos delere latrones,</l>
                <l n="195">Non virtute palam praestet, sed fraude petitos?</l>
                <l n="196">Nam neque nunc demum quaerenda est gloria bello</l>
                <l n="197">Ulla tibi, quippe illam olim peperere labores</l>
                <l n="198">Multiplicem et ducti superato ex hoste triumphi.</l>
                <l n="199">Sic vicisse satis quavis ratione superbos</l>
                <l n="200">Praedones, quos una suis sedibus actos</l>
                <l n="201">Impulit externos rabies invadere fines</l>
                <l n="202">Civilis, patriaque ingens exegit egestas.</l>
                <l n="203">Hos autem si fraude queas evertere, nulli</l>
                <l n="204">Obiicens Graiosque tuos, Thracesque periclo,</l>
                <l n="205">Tum te insignis honos, tum fama aeterna sequatur</l>
                <l n="206">Victorem, laudesque tuas cum laudibus aequet,</l>
                <l n="207">Tota quibus priscum commnendat Graecia seclum.</l>
                <l n="208">Cum post innumeros anni, Solisque recessus</l>
                <l n="209">Unum te ventura ducem mirabitur aetas</l>
                <l n="210">Delevisse vagam nostro sine sanguine gentem.</l>
                <l n="211">Dimittendi igitur donis ingentibus aucti,</l>
                <l n="212">Quos tua nunc, Rex magne, tenet custodia vinctos,</l>
                <l n="213">Cum primum terras radiis aperire patentes</l>
                <l n="214">Coeperit exoriens Aurora, intraque vocandi</l>
                <l n="215">Moenia ductores, simulato et foedere dextrae</l>
                <l n="216">Iugendae, quo nostra hostem pellamus ab urbe</l>
                <l n="217">Pacatum, post autem Asiae castella, sitasque</l>
                <l n="218">Montibus summis, cinctasve palustribus undis</l>
                <l n="219">Oppugnantem urbes frustra ferroque fameque</l>
                <l n="220">Absumamus, opem Turcis, Arabisque ferentes.</l>
                <l n="221">Talia censebat fraudum certissimus auctor</l>
                <l n="222">Thtatinnus, nutusque omnes consulta probabant</l>
                <l n="223">Impia, cum subito falsis rumoribus aures</l>
                <l n="224">Velitis in facem versus complevit Alastor.</l>
                <l n="225">Scilicet excubias omni statione relicta</l>
                <l n="226">Discessisse procul nec quemquam castra tueri;</l>
                <l n="227">Desertumque suis custodibus undique vallum:</l>
                <l n="228">Nec non et reliquo somno, vinoque sepultos</l>
                <l n="229">Ostentare viam, si quis praestantibus ausis</l>
                <l n="230">Illustris, Graiumque inter Tracumque maniplos,</l>
                <l n="231">Audeat implicitam tenebris invadere turbam</l>
                <l n="232">Insuetam tenebris turbam committere pugnam</l>
                <l n="233">Et conferre manus, ignarum hominumque, locorumque.</l>
                <l n="234">Hic improvisa mentem commotus Alexis</l>
                <l n="235">Tantarum rerum fama, capere ocyus omnes</l>
                <l n="236">Arma iubet, totaque effundi ex urbe maniplos.</l>
                <l n="237">Interea sese, facti quasi totius expers</l>
                <l n="238">Devinctus somno cubet, in penetralibus aureis</l>
                <l n="239">Expectaturum, quem tanta audacia finem</l>
                <l n="240">Consiliis, rebusque suis imponat et utram</l>
                <l n="241">In partem sua coepta ruant: tum protinus illuc</l>
                <l n="242">Venturum, quo se casus, tempusque vocarit,</l>
                <l n="243">Aut bellum gerere, aut concepto foedere pacem</l>
                <l n="244">Exercere velint, dextrisque adiungere dextras,</l>
                <l n="245">Legibus inter se et pactis nova pacta ligante.</l>
                <l n="246">Immo ait Eurytim (famae namque illius auctor</l>
                <l n="247">Venerat Eurytion, uni cui credita serae</l>
                <l n="248">Noctis et obsessi praesens custodia muri)</l>
                <l n="249">Iamdudum sumptis populus tuus assidet armis</l>
                <l n="250">Pugnae avidus nimiumque moras incusat inertes,</l>
                <l n="251">Dum proceres, summique duces recludere nolunt</l>
                <l n="252">Obicibus ruptis portam, cui Thracia nomen,</l>
                <l n="253">Iniussuque tui prohibent erumpere et ipsam</l>
                <l n="254">Linquere noctu, nis vacuam custodibus urbem.</l>
                <l n="255">At bonus Eumedes, cuius praecordia nullis</l>
                <l n="256">Attigerant stimulis dirae. Obscoenaeque volucres;</l>
                <l n="257">Sed pietas, cultusque Dei sincerus et una</l>
                <l n="258">Intemerata fides, cunctosque illaesa per annos</l>
                <l n="259">Virtutis miro mentem inflammarat amore,</l>
                <l n="260">Sustinuit paulum sese: mox pronus utrisque </l>
                <l n="261">Submissis genibus canos nudavit et ipsum</l>
                <l n="262">In morem venerans adstantem ante ora tyrannum</l>
                <l n="263">Incipit atque illum verbis affatur amicis.</l>
                <l n="264">Maxime Rex, equidem pro te quicumque periclis</l>
                <l n="265">Obiiciet caput ipse suum, natosque, domumque</l>
                <l n="266">Impiger in dubii mittet discrimina martis,</l>
                <l n="267">Dum praesens tempus, dum res ita postulat, illum</l>
                <l n="268">Consulere in medium et recte sentire fatebor.</l>
                <l n="269">Nil quoniam metuisse, tamen cavisse decebit</l>
                <l n="270">Omnia, consiliis patriae qui iura tuetur</l>
                <l n="271">Atque unam spectat populi, regisque salutem,</l>
                <l n="272">Quis dubitet, quin castra duces, quo densior umbra</l>
                <l n="273">Incubuit terris et nox accommoda furtis,</l>
                <l n="274">Munierint, dubiosque aditus et strata viarum</l>
                <l n="275">Excubiis passim vigilantibus? Haud mihi quisquam</l>
                <l n="276">Suaserit et rigidas glacies superasse, nivesque.</l>
                <l n="277">Perpessosque hyemes, ventosque, imbresque furentes</l>
                <l n="278">Incolumes, populosque manu fudisse superbos</l>
                <l n="279">Atque viam medios tuto stravisse per hostes,</l>
                <l n="280">Oblitos nunc esse sui: laetosque laborum</l>
                <l n="281">Ignorare quibus terrarum in finibus errent:</l>
                <l n="282">Aut somno et placida oppressos recubare quiete.</l>
                <l n="283">Haud ita Goffredus primis assuetus ab annis</l>
                <l n="284">Degere sub odio vitam, tolerare labores</l>
                <l n="285">Militiae, noctu numquam se dedere somno</l>
                <l n="286">Instituit, Syriae secum quos ducere in oras</l>
                <l n="287">Decrerat, bello natos et fortibus ausis.</l>
                <l n="288">Nec nostris nimium notus Boemundus et acer</l>
                <l n="289">Virtutis magnum specimen Tancredus avitae,</l>
                <l n="290">Artibus instructi patriis, non vivida bello,</l>
                <l n="291">Ausoniae decora alta suae, legisse feruntur.</l>
                <l n="292">Pectora, Dalmaticis olim durata pruinis,</l>
                <l n="293">Doctaque sub forti Martem exercere magistro.</l>
                <l n="294">Scilicet hic demum nocturna ob frigora miles</l>
                <l n="295">Iniussus solito vallum custode relinquat</l>
                <l n="296">Exutum, noctemque ratus, tenebrasque profundas</l>
                <l n="297">Fraude vacaturas, coelo se subtrahet. Esto</l>
                <l n="298">Non satius pacem inter nos et foedera iungi?</l>
                <l n="299">Communemque hostem communi arcere periclo?</l>
                <l n="300">Qui nunc Graiorum miseris cervicibus instat</l>
                <l n="301">Asper, acerba minans, vix illum Thracius arcet</l>
                <l n="302">Bosphorus atque (utinam vates sim falsus) apertis</l>
                <l n="303">Moenibus his tandem, portisque a cardine vulsis</l>
                <l n="304">Immittet sese; sequitur victoria numquam,</l>
                <l n="305">Quos bellum premit assiduum et discordia vexat.</l>
                <l n="306">In manibus pax est, Rex o clarissime, nostris</l>
                <l n="307">Cum populis, quorum invictas ad proelia vires</l>
                <l n="308">Armavit pietatis amor, iustumque coegit</l>
                <l n="309">Bellum inferre Asiae pro libertate piorum.</l>
                <l n="310">Tu modo, quod nobis sese nunc obtulit ultro,</l>
                <l n="311">Consilii si quicquam in me est, citus arripe et istam,</l>
                <l n="312">Quae tibi suspectos Gallos facit, exue mentem.</l>
                <l n="313">Hi tecum iungentur enim certare parati</l>
                <l n="314">Officiis, hostesque una depellere Turcas</l>
                <l n="315">Et proferre tui longe confinia regni.</l>
                <l n="316">Haec bonus Eumedes: nusquam tamen impia flexa est,</l>
                <l n="317">Aut commota in loco Thracis sententia regis.</l>
                <l n="318">Stat casus tentare omnes, quacumque paratam</l>
                <l n="319">Ostentat fors ipsa viam, spemque addit aventi.</l>
                <l n="320">Namque illum tantis aversum a rebus agebat</l>
                <l n="321">Invidiae dolor usque comes, generosaque pubes</l>
                <l n="322">Hesperiae antiquae, regnum paritura, decusque</l>
                <l n="323">Ablatum Graiis Arabum virtute tyrannis,</l>
                <l n="324">Terrebat suspensum animum, imperioque timentem.</l>
                <l n="325">Atque ita, consiliis postquam peioribus uti</l>
                <l n="326">Ipse volens statuit, melioraque reppulit, ultro</l>
                <l n="327">Eurytiona vocat, tacitumque educere porta</l>
                <l n="328">Imperat instructos pedites, quos candida circum</l>
                <l n="329">Vestis eat, retegens humeros candore nivali.</l>
                <l n="330">Dissimulet tamen interea se talia iussu</l>
                <l n="331">Moliri alterius, coeptisque insistere tantis.</l>
                <l n="332">Paruit Eurytion dictis: populumque sequentem</l>
                <l n="333">Sponte sua, Dirisque actum furialibus urget</l>
                <l n="334">Ad caedem atque animos cunctorum hortatibus implet.</l>
                <l n="335">Ite viri: vobis oblatum optabile tempus</l>
                <l n="336">Fortiter audendi est: nox intempesta tenebris</l>
                <l n="337">Usque suis, coelo incumbens vos ad sua belli</l>
                <l n="338">Furta vocat: iacet hostis humi madidusque, tremensque:</l>
                <l n="339">Nec capere arma queat, quamvis velit, horrida passus</l>
                <l n="340">Frigora et insomnis partem vigilare coactus</l>
                <l n="341">Noctis ad extremam: nunc somno mergitur alto:</l>
                <l n="342">Infractosque artus stravit sub pellibus, ite:</l>
                <l n="343">Este viri, patriae memores: victoria nostris</l>
                <l n="344">In manibus: sibi quisque animos, viresque ministret.</l>
                <l n="345">Dixerat: atque illi, rapidi ceu flaminis aurae,</l>
                <l n="346">Qua data porta ruunt et spe sibi destinat unum</l>
                <l n="347">Quisque ducem, aut caesi exuvias iam praeripit hostis:</l>
                <l n="348">Seque cupit, speratque, suam qui primus in urbem</l>
                <l n="349">Victor ovans referat quaesitum ex hoste triumphum.</l>
                <l n="350">Ut, cum praecipites summo de vertice montis</l>
                <l n="351">Ima petunt aucti pluviis hyemalibus amnes,</l>
                <l n="352">Quos circumiectae moles et saxa retardant,</l>
                <l n="353">Triste fremunt, cautesque albent aspergine et ingens</l>
                <l n="354">Volvitur hinc atque hinc tumefacto gurgite vortex,</l>
                <l n="355">Impetus undantum donec praeruptus aquarum</l>
                <l n="356">Arctis incubuit claustris et vi via late</l>
                <l n="357">Perque humiles vicos, obstantesque acta per agros.</l>
                <l n="358">Haud secus Odrysia prorupit ab urbe iuventus:</l>
                <l n="359">Impatiensque morae rapidos contendere gressus</l>
                <l n="360">Speratam ad caedem demens pergebat et alter</l>
                <l n="361">Alterius celerabat iter; iamque ardua longe</l>
                <l n="362">Moenia Byzanti festina reliquerat alti,</l>
                <l n="363">Cum Fabaris, Clytiusque, ducum quibus ultima iussu</l>
                <l n="364">Credita contigerat serae custodia noctis,</l>
                <l n="365">Senserunt tacitae per amica silentia Lunae</l>
                <l n="366">Accedentem hostem, propiusque in castra ruentem.</l>
                <l n="367">Atque ambo. Arma, arma fremunt: concurrite ad arma,</l>
                <l n="368">O socii ferte arma manu: date tela, propinquat</l>
                <l n="369">Ferro accincta acies et, quae recludere vallum</l>
                <l n="370">Audeat, audenti ni tela opposta resistant.</l>
                <l n="371">Hae simul exceptae voces, simul excita pubes</l>
                <l n="372">Gallorumque, Italumque omnis concurrit ad arma:</l>
                <l n="373">Ac de more cavis castrorum in turribus hostem</l>
                <l n="374">Expectant stante alto super aggere, quo tum</l>
                <l n="375">Quisque loco veniens primum, quaque arce resedit,</l>
                <l n="376">Pontibus insidunt iunctis, densique tuentur</l>
                <l n="377">Loricam valli lento de vimine textam.</l>
                <l n="378">Ast Itali, Gallique duces Goffredus et acer</l>
                <l n="379">Appulus atque animo praestans Tancredus in unum</l>
                <l n="380">Convenere locum; queis se duo fulmina belli</l>
                <l n="381">Addiderunt omnis expertia corda timoris</l>
                <l n="382">Roberti, Stephanusque armis superare, manuque</l>
                <l n="383">Doctus et hostiles evertere fraude phalanges;</l>
                <l n="384">Nec non Tectosagum ductor Ramundus avita</l>
                <l n="385">Laude ferox, vi saepe tamen qui fretus aperta</l>
                <l n="386">Contuleratque manus, victosque fugaverat hostes.</l>
                <l n="387">Affuit et Medix, clarae cui gloria vitae</l>
                <l n="388">Dulcis erat tantum, ceu dedecus instar acerbae</l>
                <l n="389">Mortis; adhuc quamvis iuvenile inglorius aevum</l>
                <l n="390">Egerat assuetus cursu praevertere Cauros,</l>
                <l n="391">Aequalesque inter duram exercere palaestram,</l>
                <l n="392">Tum primum flava spargens lanugine malas:</l>
                <l n="393">Formosae sed enim decus immortale iuventae</l>
                <l n="394">Absciderat crinem, solidoque obtexerat aere.</l>
                <l n="395">Seque illi veterum generosa a stirpe Quiritum,</l>
                <l n="396">Queis post eversas sedes et moenia Romae</l>
                <l n="397">Umbrorum populi se commisere regendos,</l>
                <l n="398">Progenitus, comitem venienti Ursanius ultro </l>
                <l n="399">Addiderant forma et iuvenili aetate superbus:</l>
                <l n="400">Quique adeo magno magnis heroibus iret</l>
                <l n="401">Par animo et miro laudis flagraret amore.</l>
                <l n="402">Quare avidus factis illustrem extendere famam.</l>
                <l n="403">Ut primum tanti rumor percrebuit ingens</l>
                <l n="404">Incoepti, passimque Italis vulgatus in oris,</l>
                <l n="405">Contulit extemplo Dauni se in castra, volentem</l>
                <l n="406">Scilicet ex tanto pacis, bellique magistro</l>
                <l n="407">Discere virtutem iam tum, verumque laborem,</l>
                <l n="408">Praecessurus avos longe praestantibus ausis.</l>
                <l n="409">Hic igitur Medici paribus se passibus aequans</l>
                <l n="410">Contiguum laevo lateri conciunxerat, ut cum</l>
                <l n="411">Sustulit Oceani laetum iubar aequore vultum,</l>
                <l n="412">Aeraque illustrans radios effudit Olympo,</l>
                <l n="413">Si forte aetherius sese comes addidit ignis,</l>
                <l n="414">Aetherius Iovis ignis et ore affulsit honesto,</l>
                <l n="415">Incedunt rutili, tenebrasque et nubila vincunt.</l>
                <l n="416">Quos circumfusos acuens hortatibus heros</l>
                <l n="417">Goffredus breviter sic est affatus. Averem</l>
                <l n="418">Ipse quidem, o socii, fratrum generosa meorum</l>
                <l n="419">Pectora, in Arabias gentes firmissima coepti</l>
                <l n="420">Fundamenta pii, solos invadere Turcas,</l>
                <l n="421">Pellereque obsessa Solymorum ex arce: nec enses</l>
                <l n="422">Interea Graio foedari sanguine nostro:</l>
                <l n="423">Sed quoniam Euxini fauces transmittere Ponti</l>
                <l n="424">Non licet illorum multa sine caede; sequamur</l>
                <l n="425">Quo Deus et rerum series vocat una cietque.</l>
                <l n="426">Haud etenim vis ulla potest non iusta videri,</l>
                <l n="427">Cuius ope infensos tuti propellimus hostes.</l>
                <l n="428">Quare agite, o proceres, postquam Comnenius ultro</l>
                <l n="429">Non petit et vino credit, somnoque sepultos,</l>
                <l n="430">Quamprimum votis aliquem decernite vestris,</l>
                <l n="431">Qui properet celerem castris educere turmam,</l>
                <l n="432">Circumiens medios longis anfractibus agros,</l>
                <l n="433">Sentiat exclusos dum longe a moenibus hostes,</l>
                <l n="434">Ne faciles cuiquam pateant, tutique receptus.</l>
                <l n="435">Dixit et una omnes tanti sibi munus honoris</l>
                <l n="436">Deferri petiere animis et vocibus iisdem;</l>
                <l n="437">Graiorum, Thracumque dolos et verba perosi.</l>
                <l n="438">Goffredus sed enim splendenti in casside sortes</l>
                <l n="439">Misceri, ducique iubet. Dux Appulus urna</l>
                <l n="440">Exiit, isque Italos aversae a limine portae</l>
                <l n="441">Castrorum egressos latis agit avius agris.</l>
                <l n="442">Atque ubi iam Septem non longe a Turribus ire</l>
                <l n="443">Se videt, Ausonium deflectere protinus agmen</l>
                <l n="444">Imperat et versos a tergo invadere Thraces.</l>
                <l n="445">Illi autem interea densa testudine Gallos </l>
                <l n="446">Agressi iaculis primum, levibusque sagittis</l>
                <l n="447">Pugnam ineunt: alii scalis ascendere vallum</l>
                <l n="448">Obnixi et curvis divellere falcibus audent.</l>
                <l n="449">Hic Lycabas patre Argolico genetrice creatus</l>
                <l n="450">Ismaria, suetus qui fas miscere, nefasque,</l>
                <l n="451">Ausus erat Phylyres thalamum incestare novercae,</l>
                <l n="452">Ac tum Threicio Regi gratissimus unus:</l>
                <l n="453">Primus in excelsam coniecit lampada turrim,</l>
                <l n="454">Quae lateri astabat portae vagus ignis adhaesit</l>
                <l n="455">Parietibus summis: mox ad fastigia tecti</l>
                <l n="456">Ascendens, perque ipsa simul dilatus ab Euris</l>
                <l n="457">(Nam flabant tum forte Euri vehementius aurae)</l>
                <l n="458">Castra furit, nilque illaesum, intactumque relinquit.</l>
                <l n="459">Tunc ille: O cives, Deus, en Deus ipse secundat</l>
                <l n="460">Nostra incoepta, inquit, quos non potuere pruinae</l>
                <l n="461">Illyricae, densaeque nives absumere et imbres:</l>
                <l n="462">Scilicet efficiunt obiecta incendia, ne se</l>
                <l n="463">Expediant, neve arma armis opponere possint.</l>
                <l n="464">Ite viri mecum, mediaque irrumpite porta.</l>
                <l n="465">Haec mea nunc primum valuis impacta securis</l>
                <l n="466">Recludetque aditus et castra inimica, dabitque</l>
                <l n="467">Corpora multa neci. Iactanti talia guttur</l>
                <l n="468">Aggere de summo iaculum transverberat ingens</l>
                <l n="469">Atque ictu costas veniens perrumpit eodem</l>
                <l n="470">Phradmonis Arcadii: Lycabam qui forte secutus,</l>
                <l n="471">Exul ob infusum fratri, natisque venenum</l>
                <l n="472">Venerat in Thracis regnumque, urbemque tyranni,</l>
                <l n="473">Haerebatque illi pediti pedes: egit utrumque</l>
                <l n="474">Ad mortem vulnusque unum, nox una, manusque</l>
                <l n="475">Una eademque Orco sontes demisit et umbris.</l>
                <l n="476">Non secus ac gemini rigidis cervicibus angues,</l>
                <l n="477">Vere novo cum forte latent in graminis herba</l>
                <l n="478">Impliciti variis circum squalentia nodis</l>
                <l n="479">Pectora, si propius messor se contulit, ambo </l>
                <l n="480">Ilicet exolvunt sese, pariterque feruntur</l>
                <l n="481">Horrida porrectis edentes sibila collis:</l>
                <l n="482">Ille autem prato falcem supponere doctus</l>
                <l n="483">Uno utrumque caput venientibus amputat ictu.</l>
                <l n="484">Vulnere sic Lycabas, sic Phradmon stratus eodem</l>
                <l n="485">Abicere animos et verba minacia, primi,</l>
                <l n="486">Qui patrios fuso foedarint sanguine campos.</l>
                <l n="487">Ni prior Eurytion pugnae stimulator iniquae</l>
                <l n="488">Et fraudum tantarum auctor, dum fervidus instat</l>
                <l n="489">Molibus, eque alto raptas trahit aggere crates,</l>
                <l n="490">Percussus dura cecidisse tempora glande,</l>
                <l n="491">Effractoque sinum sparsisse et arma cerebro.</l>
                <l n="492">At reliqui, quorum infelix spe pectora inani</l>
                <l n="493">Luserat Eurytion, simul ac videre peremptum,</l>
                <l n="494">Concessere retro, namque illos grandinis instar</l>
                <l n="495">Saxa super, vastaeque trabes et tela ruebant:</l>
                <l n="496">Ac dextra, laevaque procul sine more furentes</l>
                <l n="497">Liventis plumbi glandes, celeresque sagittae</l>
                <l n="498">Emissae arcebant castris, longeque fugarant</l>
                <l n="499">Iamdudum exanimes atra formidine Graios:</l>
                <l n="500">Praeter eos, qui turbam inter, gemitusque, fugamque</l>
                <l n="501">Ad terram dederant perfossum vulnere corpus.</l>
                <l n="502">Nec tamen haec nulla sine caede incoepta suorum</l>
                <l n="503">Evenere piis. Nam dum super aggere turres</l>
                <l n="504">Castrorum hinc atque hinc properant absumere flamma</l>
                <l n="505">Iniectae et longe dant clara incendia lucem,</l>
                <l n="506">Eminus immissis una periere sagittis,</l>
                <l n="507">Quarum acies fuerat letali infecta veneno,</l>
                <l n="508">Iccius, Agravius, Contus, Celtillus et Aegeus,</l>
                <l n="509">Cumque Accone Clephis, prolesque Indonis Alauda:</l>
                <l n="510">Indonis, qui quondam inter regnavit Iberos</l>
                <l n="511">Praedives, sed enim rebus mox exul iniquis </l>
                <l n="512">Fugit inops procul ad fines et tecta Vocatum,</l>
                <l n="513">Tarbellosque Auscosque, Bigerronesque, coactus</l>
                <l n="514">Externo patrium Sicorim mutare Garumna.</l>
                <l n="515">Nervius hos, Atrebasque ferox, Morinusque sequuntur.</l>
                <l n="516">Traiectus frontem Morinus, laevamque papillam</l>
                <l n="517">Nervius: ast Atrebas intortae verbere fundae</l>
                <l n="518">Aggere semianimis fossam revolutus in imam.</l>
                <l n="519">Ipse tamen Charilas, Gyndesque et forte Hiempsal,</l>
                <l n="520">Conferti ordinibus, pontes ut forte tenebant,</l>
                <l n="521">Sese oculis Graium certatim ex ponere pergunt,</l>
                <l n="522">Invitantque hostes ultro conscendere vallum</l>
                <l n="523">Et conferre manum et letum pro laude pascisci.</l>
                <l n="524">Eia agite, o densis solum confisa tenebris </l>
                <l n="525">Agmina, quid statis? Vos huc, vos orta repente</l>
                <l n="526">Lux vocat: en omnes imbrique, geluque iacemus</l>
                <l n="527">Torpentes passim, correptaque corpora flamma</l>
                <l n="528">Atque oculos caeci fumo comburimur atro</l>
                <l n="529">Et nusquam stabiles vestigia pressa tuemur.</l>
                <l n="530">Haec Auscus, bellis Auscus bonus, haec quoque gentes</l>
                <l n="531">Inter Aquitanas nota virtute Garumnus,</l>
                <l n="532">Tonsillusque ferox, nocturnaque praelia doctus</l>
                <l n="533">Orgetorix miscere manu et discedere victor.</l>
                <l n="534">Et simul ingestis multos in tartara trudunt</l>
                <l n="535">Aclidibus, sudibusque etiam, gaesisque, sparisque</l>
                <l n="536">Inque agmen suetus inferri hostile verutis.</l>
                <l n="537">Dum haec non una castrorum in parte geruntur,</l>
                <l n="538">Daunius a tergo veniens invadit Achivos</l>
                <l n="539">Aversos, Thracesque sibi nil tale timentes:</l>
                <l n="540">Atque odiis animum patriis accensus et ira.</l>
                <l n="541">En qui nos (inquit) caecae per tempora noctis</l>
                <l n="542">Appetiere dolis? Sunt, en sunt scilicet iidem,</l>
                <l n="543">Qui vestrum aspectum ferre et consitere contra</l>
                <l n="544">Epiro in media numquam potuere, sed armis</l>
                <l n="545">Devicti vestris campo fugere relicto,</l>
                <l n="546">Relliquiae infames pugnasque exosa iuventus,</l>
                <l n="547">Somnique atque epulis et lustris dedita pubes,</l>
                <l n="548">Ceu persaepe ferae deprensae in sedibus haerent.</l>
                <l n="549">Dixit et extemplo vagina interritus ensem</l>
                <l n="550">Diripit; illum omnes manibusque, animisque paratis</l>
                <l n="551">Praecipites primam in pugnam, caedemque sequuntur,</l>
                <l n="552">Inque aversa ruunt Graiorum terga: rapaces</l>
                <l n="553">Non secus atque lupi, quos alta excedere sylva</l>
                <l n="554">Dira fames, lucisque vagae mora tarda coegit,</l>
                <l n="555">Si quando longo pascentes agmine cervos</l>
                <l n="556">Ire vident, primum taciti vestigia ponunt,</l>
                <l n="557">Mox propius saltu simul exiluere, feruntur</l>
                <l n="558">Una omnes: adiens hic illum eviscerat atris</l>
                <l n="559">Dentibus: ille alium traiectum vulnere fauces</l>
                <l n="560">Occupat et rabido discerpit viscera morsu.</l>
                <l n="561">Sic daunius, sic Ausoniae delecta iuventus,</l>
                <l n="562">Invasere aciem Graiorum in terga ruentes.</l>
                <l n="563">Atque hic ante alios ferro Boemundus acuto</l>
                <l n="564">Aggressus Sagarim (Syrii vetus incola Orontis</l>
                <l n="565">Ille erat et Turcis Daphnem patefecerat urbem)</l>
                <l n="566">Sternit humi, gladiumque adigit per colla volenti</l>
                <l n="567">Dicere, ni vocem pressisset vulnus euntem.</l>
                <l n="568">Huic etiam adiungit Cotylan, Phaestumque, Lycumque:</l>
                <l n="569">Quos Chromio Thraci Boeota eduxerat Arne:</l>
                <l n="570">Fortunata parens Arne, nisi Daunius ensis</l>
                <l n="571">Tergeminos vitae spoliasset lumine natos.</l>
                <l n="572">Iamque adeo extremum perruperat agmen et alta</l>
                <l n="573">Caede madebat humus, cum versae in castra cohortes</l>
                <l n="574">Se sensere premi, frustra sua coepta, dolosque</l>
                <l n="575">Conatae ad finem perducere: nec sibi Thracis</l>
                <l n="576">Limen ad Odrysium portae superesse receptum:</l>
                <l n="577">Quare avidus turbarum auctor, rerumque novarum,</l>
                <l n="578">Quo prodente olim regnandum accepit Alexis</l>
                <l n="579">Imperium et patria exegit Nicephoron in urbe.</l>
                <l n="580">Non armis opus est, non viribus, inquit Achillas,</l>
                <l n="581">O cives: quod quisque sibi, spesque una salutis</l>
                <l n="582">Suadet iter, celer arripiat, seque ipse periclo</l>
                <l n="583">Subtrahat incolumem nec vocem, aut ulla moretur</l>
                <l n="584">Iussa ducum: cladem ingentem namque Italus illinc,</l>
                <l n="585">Hinc Gallus fronti incumbens, tergoque minatur.</l>
                <l n="586">Talia dicentem, Graiosque in tuta vocantem</l>
                <l n="587">Opprimit acer eques portis emissus apertis</l>
                <l n="588">Atque illum agnoscens procerum corpore et armis</l>
                <l n="589">Indutum variis et clara voce canorum,</l>
                <l n="590">Accurrens Calabri generosa a stirpe Bryenni</l>
                <l n="591">Aegilus, impacto medium discriminat ense.</l>
                <l n="592">Ille cadit, multoque humectat sanguine terram.</l>
                <l n="593">I, nunc et dominos, scelus exitiale, potentes</l>
                <l n="594">Venali iam prode fide, data praeda iacebis</l>
                <l n="595">Alitibusque feris, canibusque voracibus, inquit.</l>
                <l n="596">Mox hominem exosus penitus crudelibus explet</l>
                <l n="597">Suppliciis animum merito pro crimine sumptis.</l>
                <l n="598">Inde abiens subit Alcathoum, iuxtaque Menaetem</l>
                <l n="599">Et Chromim et Peucum et proiectis Dorylon armis.</l>
                <l n="600">Ast alia de parte Italum dux Appulus ense</l>
                <l n="601">Latum limitem agit, totoque ex agmine lecti</l>
                <l n="602">Corporibus passim caesis, agrosque, viasque</l>
                <l n="603">Consternunt iuvenes, nec quisquam ex hostibus ausus</l>
                <l n="604">Praeterea Ausoniis inimicum obvertere pectus</l>
                <l n="605">Substitit, aut memor ipse sui, sociumve suorum.</l>
                <l n="606">Ergo illi veluti pecora inter inertia tigres</l>
                <l n="607">Qua se cumque ferunt, certo dant agmina leto.</l>
                <l n="608">Ut, cum prima aestas agros flavescere cogit,</l>
                <l n="609">Vividus et nusquam graciles alit humor avenas,</l>
                <l n="610">Nec pluvia nocturna sitim iam pabula sedant,</l>
                <l n="611">Omnia sed raucis resonant arbusta cicadis</l>
                <l n="612">Sole sub ardenti, postquam explicuere maniplos</l>
                <l n="613">Agricolae, frumenta metunt: iacet ilicet omnis</l>
                <l n="614">Fusa seges: campus sectis operitur aristis.</l>
                <l n="615">At pueri, Medix, Umberque Ursanius albo</l>
                <l n="616">Vectus equo, galeaque caput contectus uterque,</l>
                <l n="617">Ambo annis, animisque pares, quos Daunius heros</l>
                <l n="618">Accierat secum nocturna ad proelia ductos,</l>
                <l n="619">In confertam aciem gladios strinxere micantes.</l>
                <l n="620">Hippophilum Medix et Halorum Ursanius, ultro </l>
                <l n="621">Dum verbis Graios, Thracesque hortantur et urgent</l>
                <l n="622">In pugnam, certoque loco consistere cogunt,</l>
                <l n="623">Interimit Medix demisso in pectora ferro,</l>
                <l n="624">At caput avulsum cervice Ursanius aufert.</l>
                <l n="625">His alios, aliosque addunt et corpora gaudent</l>
                <l n="626">Fundere humi, gladiosque una maculare, manusque.</l>
                <l n="627">Ut primum gemini florenti aetate leones,</l>
                <l n="628">Postquam visceribus caesarum a matre ferarum,</l>
                <l n="629">Sanguineque expleri ventrem assuevere recenti,</l>
                <l n="630">Sylvarum egressi latebris. Patremque secuti,</l>
                <l n="631">Invasere pecus, laeti committere caedem,</l>
                <l n="632">Dant stragem atque avidi dentesque, unguesque cruentant.</l>
                <l n="633">Iamque Oriens totum radiis patefecerat orbem;</l>
                <l n="634">Cum tuba Goffredi iussu desistere coepto</l>
                <l n="635">Clara iubet, prohibetque ultra procedere pugnam.</l>
                <l n="636">Non huc, ut Graios patriis pellamus ab oris</l>
                <l n="637">Atque animum effuso saturemus sanguine Thracum</l>
                <l n="638">Venimus, o proceres, nobis satis inde, superque</l>
                <l n="639">Poenarum exhaustum, reliquis ad patria tutus</l>
                <l n="640">Moenia sit reditus. Dixit Goffredus et una</l>
                <l n="641">Assensere omnes, sed enim densata iuventus</l>
                <l n="642">Gallorum Ausoniis acies sociarat amicas;</l>
                <l n="643">Inque urbem invitis ductoribus acta ruebat.</l>
                <l n="644">Nuntius interea Regis perfertur ad aures</l>
                <l n="645">Odrysii et trepidis implet rumoribus urbem:</l>
                <l n="646">Scilicet innumeros cives cecidisse, ducesque</l>
                <l n="647">Et nunc Ausonios, cunctosque uno agmine Gallos,</l>
                <l n="648">Omnia quamprimum ferroque, ignique daturos</l>
                <l n="649">Adventare animis immani ardentibus ira.</l>
                <l n="650">Ergo alii ad portum celeres, navesque paratas</l>
                <l n="651">Tendere et ignotis sese committere Ponti</l>
                <l n="652">Cautibus, ac sylvis: alii tellure sepultas</l>
                <l n="653">Abdere opes, fidisque aurum mandare latebris,</l>
                <l n="654">Pocula, christallum, vestes, gemmasque nitentes.</l>
                <l n="655">Multi etiam sacris natos, sua pignora, templis</l>
                <l n="656">Credentes, miseris rumpebant questibus auras.</l>
                <l n="657">Nulla domus, via nulla novo non mista tumultu:</l>
                <l n="658">Hostiles quasi iam ruerent in tecta cohortes;</l>
                <l n="659">Atque antiqua Lygos flammis absumpta iaceret</l>
                <l n="660">Et flueret sanguis manantibus undique rivis.</l>
                <l n="661">Audiit exanimis, tristique exterrita fama</l>
                <l n="662">Irene, veterum claro sata sanguine regum.</l>
                <l n="663">Quae quamvis Thraci coniux optata tyranno</l>
                <l n="664">Contigerat, thalamumque volens, lectumque iugalem</l>
                <l n="665">Innumeros concordi animo sociarat in annos;</l>
                <l n="666">Graiorum ritus tamen usque exosa rebelles</l>
                <l n="667">Protinus a prima pietatem aetate colebat,</l>
                <l n="668">Quam prisci docuere patres; docet ipse per omnes</l>
                <l n="669">Terrarum tractus constanti mente colendam </l>
                <l n="670">Christicolum custos, immensique arbiter orbis</l>
                <l n="671">Romanus genitor rerum cui summa potestas.</l>
                <l n="672">Illa igitur postquam tantum impendere periclum</l>
                <l n="673">Graiorum, Thracumque urbi maestissima vidit,</l>
                <l n="674">Extemplo ad Superos palmas utrasque tetendit</l>
                <l n="675">Et genibus flexis, sparsoque in terga capillo, </l>
                <l n="676">Ante pias, quas rite domo interiore locatas</l>
                <l n="677">Virginis intactae partu sacraverat aras,</l>
                <l n="678">Procumbens imo voces e pectore fudit.</l>
                <l n="679">Diva parens, cui se totus patefecit Olympus,</l>
                <l n="680">Aligerumque chori sublimi ex aethere missi</l>
                <l n="681">Nocturnum insueto complerunt aera cantu,</l>
                <l n="682">Cum primum in teneras veniens se protulit auras</l>
                <l n="683">Filius aeterni patris: quem Nuntius ales</l>
                <l n="684">Militia ex alta lectus praedixerat olim</l>
                <l n="685">Intactam completurum tibi protinus alvum.</l>
                <l n="686">Si te umquam movere preces castaeque, piaeque</l>
                <l n="687">Ullius, auxiliumque ultro miserata tulisti,</l>
                <l n="688">Affer opem lapsis, Virgo sanctissima, rebus</l>
                <l n="689">Et procul o, tantam nobis averte procellam,</l>
                <l n="690">Coniungens belli percusso foedere in unum</l>
                <l n="691">Graiosque, Ausoniosque duces, Gallosque feroces,</l>
                <l n="692">Qua tota immanes Asia depellere Turcas</l>
                <l n="693">Possint et certam Solymis afferre salutem.</l>
                <l n="694">Audiit et tanti partem succedere voti</l>
                <l n="695">Virgo dedit: partem effundi permisit in auras.</l>
                <l n="696">Threicia ut Gallos, Italosque averteret urbe</l>
                <l n="697">Annuit at Graios furiata foedera mente</l>
                <l n="698">Iungere non vetuit, fraudesque ex more parare.</l>
                <l n="699">Namque ut erat pedibus nudis, lachrymisque decoras</l>
                <l n="700">Interfusa genas, thalamum maestissima coniux</l>
                <l n="701">Coniugis intravit, solasque ita fatur ad aures.</l>
                <l n="702">Non ego consilium, Dux invictissime Graium,</l>
                <l n="703">Afferre in medium veni: nec, si qua Senatus</l>
                <l n="704">Instituit concors, ausim impugnare: maneto </l>
                <l n="705">Immotum quicquid tua mens et certa voluntas</l>
                <l n="706">Immotum esse iubet (quamquam o) sed caeca sequantur</l>
                <l n="707">Maiores consulta patres, res poscere praesens</l>
                <l n="708">Praesentem me cogit opem, iam moenibus instat</l>
                <l n="709">Effusus castris Gallorum exercitus omnis.</l>
                <l n="710">Et, nisi suppliciis, precibusque represseris hostes,</l>
                <l n="711">Direptasque domos, spoliataque templa videbis,</l>
                <l n="712">Inque tuos adigi natos, mea viscera, ferrum.</l>
                <l n="713">Dixerat et lachrymis manantibus ora rigabat.</l>
                <l n="714">Atque illam verbis sic est affatus Alexis,</l>
                <l n="715">Arcanum occultans imo sub pectore sensum.</l>
                <l n="716">Iamdudum, o nostri pars iucundissima lecti</l>
                <l n="717">Irene coniux, cui summam credere regni</l>
                <l n="718">Et rebus spectata fides atque anxius in nos</l>
                <l n="719">Cogit amor, nec non ingens prudentia, certos</l>
                <l n="720">Misimus, hostiles precibus qui mitibus iras</l>
                <l n="721">Extinguant, pacemque petant et nomine nostro</l>
                <l n="722">Excusent tanto maculatam crimine noctem.</l>
                <l n="723">Quoque magis, quae nos volumus, confecta reportent,</l>
                <l n="724">Ductores una Gallorum adiunximus omnes,</l>
                <l n="725">Quos olim imperii fines hostilibus armis</l>
                <l n="726">Protinus ingressos acres cepere Liburni</l>
                <l n="727">Et vinctos misere novam Byzantis ad urbem.</l>
                <l n="728">Unde hodie primum recluso carcere laeti</l>
                <l n="729">Discessere omnes, ostrumque, aurumque ferentes,</l>
                <l n="730">Munera principibus, farrisque albentis acervos,</l>
                <l n="731">Dona laboratae Cereris: queis addere visum est</l>
                <l n="732">De Methymnaeis liquentia vina racemis:</l>
                <l n="733">Nec non et domita nondum cervice iuvencos,</l>
                <l n="734">Tergique caesa suum, vestesque in vulgus inemptas:</l>
                <l n="735">Multaque praeterea, quae postulat usus et una</l>
                <l n="736">Ire sacerdotes omnes longo agmine iussi,</l>
                <l n="737">Suppliciis in morem populi, manibusque gerentes</l>
                <l n="738">Sublimem praeferre crucem: cui fixus inhaeret </l>
                <l n="739">Rexque, paterque hominum Christus Deus: eque repostis</l>
                <l n="740">Templorum eductas adytis, arisque verendis</l>
                <l n="741">Effigies Divum, vitae simulacra beatae;</l>
                <l n="742">Ossaque relliquias Procerum, cineresque piorum,</l>
                <l n="743">Pro clypeis, densisque hastis obtendere sacros</l>
                <l n="744">Et precibus certam, lachrymisque exposcere pacem</l>
                <l n="745">Nec tamen interea multo non milite circum</l>
                <l n="746">Servari obsessae muros mandavimus urbis:</l>
                <l n="747">Debeat ut iam vis non ulla externa timeri.</l>
                <l n="748">Aude ergo, o coniux, rebus confidere nostris:</l>
                <l n="749">Nec tantos tibi finge metus: mihi multa supersunt</l>
                <l n="750">Millia, quae campis ineant certamen apertis,</l>
                <l n="751">Si sit opus, patriasque domos tueantur et aras.</l>
                <l n="752">His dictis, Irene animum laetata recessit,</l>
                <l n="753">Quo se mane pius consueta ad sacra sacerdos</l>
                <l n="754">Indutum lino, tunicaque albente pararat.</l>
                <l n="755">Interea castris Gallorum egressa iuventus</l>
                <l n="756">Venerat Odrysiae vicina ad limina portae</l>
                <l n="757">Et fors ingenti prostratis ariete muris</l>
                <l n="758">Ilicet irrumpens tremefacta incenderet urbem,</l>
                <l n="759">Obvia ni patrum series et turba piorum</l>
                <l n="760">Nuda pedes, supplexque oculis lachrymantibus iras</l>
                <l n="761">Diminuant, positaque animos feritate retundant.</l>
                <l n="762">Nam quos nec procerum voces potuere, nec ulla</l>
                <l n="763">Iussa ducum subita revocare a caede furentes,</l>
                <l n="764">Excidioque urbis, ditisque cupidine praedae,</l>
                <l n="765">Cum primum videre Crucis venerabile signum,</l>
                <l n="766">Ardentes cecidere animi, compressus et omnis</l>
                <l n="767">Impetus et cuncti genua inflexere manipli</l>
                <l n="768">Abiectis ad terram armis (mirabile visu).</l>
                <l n="769">Hic vero laetis exceptus vocibus Ugon,</l>
                <l n="770">Et plausu, fremituque virum, sic laetus ab alto</l>
                <l n="771">Fatur equo. Non ista Dei sine numine certo</l>
                <l n="772">Eveniunt, qui nunc iras crudescere vestras </l>
                <l n="773">Non sinit et saevos quamprimum invadere Turcas</l>
                <l n="774">Nos monet: atque acres stimulos sub pectore vertens</l>
                <l n="775">Votorum immemores, animique incusat inertis,</l>
                <l n="776">Otia qui passim ducendo ingrata, moremur</l>
                <l n="777">Solvere Pontifici, quod iam promisimus et quod</l>
                <l n="778">Unum se debere Deo mens conscia cuique est.</l>
                <l n="779">O socii, en vobis, quos dudum Argivus Alexis</l>
                <l n="780">Carcere conclusos summa retinebat in arce,</l>
                <l n="781">Adsumus incolumes cuncti, ferimus vicissim,</l>
                <l n="782">Quae tantis addant immensum rebus honorem,</l>
                <l n="783">Atque incoepta iuvent fidei concredita nostrae.</l>
                <l n="784">Namque offert rex ipse suas in proelia vires</l>
                <l n="785">Et facto unanimes sociari foedere dextras</l>
                <l n="786">Ipse petit, parsque esse cupit non parva laborum </l>
                <l n="787">Tantorum, nobis quos impendere videmus,</l>
                <l n="788">Cum primum Syriae fines exercitus intret.</l>
                <l n="789">His dictis acies confestim iter omne relegit,</l>
                <l n="790">Ductores comitata suos: illisque diebus</l>
                <l n="791">Trhreicias arces nullis et castra negatum est</l>
                <l n="792">Visere et Odrysios impune errare per agros.</l>
                <l n="793">Ipsi etiam in speciem contractae foedere pacis</l>
                <l n="794">Ad caenam proceres iterumque, iterumque vocati</l>
                <l n="795">Venere ex castris in regia tecta frequentes,</l>
                <l n="796">Hospitio et dubiis ausi se credere mensis.</l>
                <l n="797">At rex eventu rerum deceptus et expes,</l>
                <l n="798">Viribus indubitansque suis, timidusque futuri,</l>
                <l n="799">Vertitur huc animo atque illuc, placitumque recusat</l>
                <l n="800">Consilium in Thrace Gallosque, Italosque morandi.</l>
                <l n="801">Ergo alias imo vertit sub pectore fraudes:</l>
                <l n="802">Quarum ope se, Graiosque suos formidine solvat</l>
                <l n="803">Praesenti et proceres Arabis concedat in astus.</l>
                <l n="804">Iamque epulis inter citharas, cantusque peractis,</l>
                <l n="805">Postquam exempta dies placido sermone, poloque </l>
                <l n="806">Postera nocturnas Aurora fugaverat umbras,</l>
                <l n="807">Accitos ad se verbis affatur amicis.</l>
                <l n="808">Audite, o proceres, animisque haec figite vestris.</l>
                <l n="809">Turcarum (ceu fama fidem vulgata reportat)</l>
                <l n="810">Ductor ad Euphratem trepidus confugit, ut illinc</l>
                <l n="811">Evocet in Syriam Persas, Arabasque rebelles,</l>
                <l n="812">Versurus totas in vos uno agmine vires,</l>
                <l n="813">Quas vel in extremis oriens Sol aspicit oris.</l>
                <l n="814">Hinc igitur, Graio si qua est prudentia regi,</l>
                <l n="815">Si qua fides verbi, si quis rerum insitus usus,</l>
                <l n="816">Corripienda via est: ne qua mora tardior obsit.</l>
                <l n="817">Nos classem ingentem dabimus, lembosque paratos,</l>
                <l n="818">Tertia cum terrae lux orta retexerit orbem.</l>
                <l n="819">Quin et consilio tanta haec incoepta, manuque,</l>
                <l n="820">Auxiliisque novis, fulvoque iuvabimus auro,</l>
                <l n="821">Cum primum Syriis exercitus ingruet oris,</l>
                <l n="822">Invadetque altas Turcarum interritus arces.</l>
                <l n="823">Hanc ultro sine fraude fidem damus; hoc libet ambos</l>
                <l n="824">Foedere vinciri populos socia arma ferentes:</l>
                <l n="825">Communem communi animo oppugnemus ut hostem.</l>
                <l n="826">Dixerat et superi Regem testatus Olympi</l>
                <l n="827">In templum perrexit, ubi multo ante sacerdos</l>
                <l n="828">Facturus sacrum solemnem ornaverat aram:</l>
                <l n="829">Inque vocaturus demissam ex aetheris oris</l>
                <l n="830">Sanctam Auram, Graiorum Auram de more vocatam.</l>
                <l n="831">Quae simul ac populos perfecta ex ordine sensit,</l>
                <l n="832">Discessere omnes, seque in sua tecta tulerunt.</l>
                <l n="833">At rex Threicius multis comitantibus ibat</l>
                <l n="834">Nunc septem ostentans surgentem in collibus urbem,</l>
                <l n="835">Unam, quae magnae contenderit aemula Romae,</l>
                <l n="836">Marmoreasque aedes, factosque ad publica circos</l>
                <l n="837">Munita, cum ludos exercet laeta iuventus:</l>
                <l n="838">Nunc templum aeratis centum sublime columnis,</l>
                <l n="839">Templum immane, ingens, gemmisque, auroque superbum,</l>
                <l n="840">Aequatum vasti superis opus aetheris oris,</l>
                <l n="841">Vix ope mortali, vix ullo imitabile seclo.</l>
                <l n="842">His etiam Pario surgentes marmore thermas,</l>
                <l n="843">Sublimesque arcus atque aere rigentia signa</l>
                <l n="844">Addit et Hippodromi spatia, immanesque colossos</l>
                <l n="845">Et tripodas Phoebi, serpentisque ora trifaucis,</l>
                <l n="846">Magnanimumque olim monumentum insigne Laconum.</l>
                <l n="847">Atque haec victore, inquit, posuere Pelasgi,</l>
                <l n="848">Unanimis bello Medos cum Graecia fudit;</l>
                <l n="849">Et Pelusiacis raptos avexit ab oris,</l>
                <l n="850">Aetas quos Soli sacrarat prisca obeliscos.</l>
                <l n="851">Mox et multiplici substructum fornice pontem,</l>
                <l n="852">Nec procul astantem fulgenti ex aere draconem </l>
                <l n="853">Ostendens, matres celebrant ubi sacra Mimanti,</l>
                <l n="854">Subiicit. Hic steriles (Divi quae gratia) saepe</l>
                <l n="855">Senserunt gravidum laetae turgescere ventrem,</l>
                <l n="856">Ni precibus numen surdas obstruxerit aures.</l>
                <l n="857">Hinc portum invectos, similem cui nullus in orbe</l>
                <l n="858">Vidit adhuc, quamvis tutus secura Monaecus</l>
                <l n="859">Ostia, et immota iactet statione recessus,</l>
                <l n="860">Euxini iuvat angustas invisere fauces</l>
                <l n="861">Et loca delectis lustrata heroibus olim;</l>
                <l n="862">Quorum etiam nunc Hesperias vulgata per oras</l>
                <l n="863">Circumfert meritos fama immortalis honores.</l>
                <l n="864">Hic Amycum Pollux immani corpore victum</l>
                <l n="865">Tyndarides prostravit humi, Bebrycasque furentes</l>
                <l n="866">Amissum ob regem, ferro extinxere Pelasgi</l>
                <l n="867">Et laeti praedam ad naves egere recentem.</l>
                <l n="868">Fluctibus hic iidem iactati, atrisque procellis </l>
                <l n="869">Pervenere oculis orbatum ad Phinea, quem tum</l>
                <l n="870">Vexabant raptis epulis ex ore, manuque </l>
                <l n="871">Harpyiae immundo foedantes omnia tactus.</l>
                <l n="872">Sed gemini iuvenes, Boreae fortissima proles,</l>
                <l n="873">Obscoenas Erebi volucres pepulere fugatas.</l>
                <l n="874">Ipse autem meriti Phineus haud immemor huius</l>
                <l n="875">Edocet ignaros Minyas cursusque, viaeque,</l>
                <l n="876">Qua ratione queant truculentum irrumpere Pontum</l>
                <l n="877">Cyaneas inter cautes, dum fluctibus actae,</l>
                <l n="878">Altera in alterius frontem defertur et imas</l>
                <l n="879">Suscitat in coelum pelago exultante procellas.</l>
                <l n="880">Talia narrabat prisci non inscius aevi</l>
                <l n="881">Rex Thracum et proceres ad facta illustria, magno </l>
                <l n="882">Tantarum imprudens laudum inflammabat amore</l>
                <l n="883">Et simul Odrysiam laetos revehebat in urbem.</l>
            </div1>
        </body>
    </text>
</TEI>