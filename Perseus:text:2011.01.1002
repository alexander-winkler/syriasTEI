<TEI>
    <teiHeader>
        <fileDesc>
            <titleStmt>
                <title xml:id="syri">
                    <title>Syrias</title>
                    <abbr>Syrias</abbr>
                    <bibl>Syrias (*Florentiae 1591)</bibl>
                </title>
                <author xml:id="BARGAEUS">
                    <name>Bargeo</name>
                    <date>Barga 1517 - Pisa 1596</date>
                    <gloss>Petrus Angelius Bargaeus</gloss>
                    <abbr>BARGAEUS</abbr>
                </author>
            </titleStmt>
            <publicationStmt>
                <authority>Musisque Deoque 2007</authority>
                <availability status="free">
                    <p>This text may be freely distributed, subject to the following
    restrictions:</p>
                    <list>
                        <item>You credit Perseus, as follows, whenever you use the document:
	    <quote>Text provided by Perseus Digital Library. Original version available for viewing and download at http://www.perseus.tufts.edu/hopper/.</quote>
                        </item>
                        <item>You leave this availability statement intact.</item>
                        <item>You use it for non-commercial purposes only.</item>
                        <item>You offer Perseus any modifications you make.</item>
                    </list>
                </availability>
            </publicationStmt>
            <sourceDesc>
                <bibl>Syrias (*Florentiae 1591)</bibl>
            </sourceDesc>
        </fileDesc>
        <encodingDesc>
            <refsDecl>
                <refState unit="section" n="chunk" delim="."/>
            </refsDecl>
        </encodingDesc>
        <profileDesc>
            <langUsage>
                <language id="la">Latin</language>
                <language id="it">Italian</language>
                <language id="grc">Greek</language>
            </langUsage>
        </profileDesc>
        <revisionDesc>
            <change when="2024-10-03" who="https://orcid.org/0000-0002-9145-7238">Checked the text against the printed 1591 edition, fixed some minor errors and mainly added verses that had been omitted in the transcription.</change>
        </revisionDesc>
    </teiHeader>
    <text xml:lang="la">
        <body>
            <div1 type="section" xml:id="d02" met="H" n="2" rend="2">
                <l n="1">Aureus interea medium superaverat orbem</l>
                <l n="2">Phoebus et Oceani properans vergebat ad undas</l>
                <l n="3">Cum sic ad regem senior conversus Alethes:</l>
                <l n="4">Quod felix, fastumque tibi, Boemunde, tuisque,</l>
                <l n="5">Europaeque, Asiaeque omni, Libyaeque patenti,</l>
                <l n="6">Iamdudum aspicimus tanti primordia belli,</l>
                <l n="7">Ut volumus, resque ipsa suo se pondere librat;</l>
                <l n="8">Et precibus nostris placidas Rex magnus Olympi</l>
                <l n="9">Advertens aures, iam nunc fore monstrat, ut olim</l>
                <l n="10">Ipse tibi manifesta volens haec omnia firmet,</l>
                <l n="11">Tantorumque operumque praeclara incoepta secundet.</l>
                <l n="12">Ergo age (quando quidem melior pars acta diei</l>
                <l n="13">Admonet haud longe terris instare tenebras</l>
                <l n="14">Noctis et Hesperio properare a littore somnum,</l>
                <l n="15">Nec caenae dum tempus adest) in tecta vocari</l>
                <l n="16">Nostra iube lectos, quos mens tua destinat una</l>
                <l n="17">Ire viros, almam cum primum crastina lucem</l>
                <l n="18">Aurora extulerit, vegetosque e mollibus artus</l>
                <l n="19">Ingressurus iter stratis erexerit hospes.</l>
                <l n="20">Tum Robertiades vultuque et pectore laetus.</l>
                <l n="21">Ista, inquit, mihi, sancte senex, tam grata voluntas,</l>
                <l n="22">Quam quae olim votis rerum prosperrima nostris</l>
                <l n="23">Eveniunt, faustisque preces successibus aequant.</l>
                <l n="24">Namque ego dum tantam tacitus mecum ipse revolvo</l>
                <l n="25">Hanc curam et partes urbis convertor in omnes,</l>
                <l n="26">Te solum statuo, molem qui muneris huius</l>
                <l n="27">Ingentem subeas, qui nostra fidelis ad aures</l>
                <l n="28">Pontificis mandata feras, ac protinus uni</l>
                <l n="29">Polliceare fidem, dextramque ad iusta paratam</l>
                <l n="30">Arma: modo haec reliqui veniant in foedera reges</l>
                <l n="31">Gallorum, quos ille adiit digressus ab urbe</l>
                <l n="32">Nuper, ut Abdaridem cunctos accendat in hostem.</l>
                <l n="33">Quoque id commodius confectum ex ordine reddat,</l>
                <l n="34">Concilium in mediis nunc primum indicit habendum</l>
                <l n="35">Arvernis, regesque illuc, populosque vocari</l>
                <l n="36">Imperat et magni proponit praemia facti</l>
                <l n="37">Ipse mihi praesens praesenti ingentia, fratrem</l>
                <l n="38">Dum pacat, mentemque unam conatur utrique</l>
                <l n="39">Addere et aeternae calcaria subdere laudis:</l>
                <l n="40">Omniaque incassum nam nos discordia demens</l>
                <l n="41">Impulit infecta tristem dimittere pace.</l>
                <l n="42">Nunc autem, quando haec certo sine numine Divum</l>
                <l n="43">Confieri nequeunt et iam via lata patescit</l>
                <l n="44">Hostis ad excidium Scythici, Solymaeque salutem,</l>
                <l n="45">Ite animae illustres, quas hic coniunxit in unum</l>
                <l n="46">Aeterni patris vis, atque immota voluntas,</l>
                <l n="47">Ite illuc celeres, postquam lux tertia Solem</l>
                <l n="48">Extulerit terris et me fore dicite iussis</l>
                <l n="49">Parentem atque ultro subeuntem pondera rerum</l>
                <l n="50">In partem et cunctas ad tanta incoepta paratum</l>
                <l n="51">Fundere opes, nostri nervos et viscera regni.</l>
                <l n="52">Haec ille et, noctis cum iam pars prima sub undas</l>
                <l n="53">Oceani stellas secum devexa tulisset,</l>
                <l n="54">Caenati serae se composuere quieti.</l>
                <l n="55">At non et Petrus non et longaevus Alethes</l>
                <l n="56">Per membra atque artus dulcem fudere soporem</l>
                <l n="57">Ante, pias quam mente preces et voce tulissent,</l>
                <l n="58">Aeternum numen concepta in vota vocantes.</l>
                <l n="59">Interea roseis Aurora invecta quadrigis</l>
                <l n="60">Fluctibus ex alti surgit maris et sua coelo</l>
                <l n="61">Astra fugans, retegit montes, camposque patentes:</l>
                <l n="62">Primaque sollicitis hominum corda anxia curis</l>
                <l n="63">Excitat ad varios terraeque, marisque labores.</l>
                <l n="64">Illi igitur, postquam venientem a limine regem</l>
                <l n="65">Voce salutarum humili, laetumque precati,</l>
                <l n="66">Felicemque diem, prior est ita fatus Alethes.</l>
                <l n="67">Quod mandas, fierique iubes, rex opime regum,</l>
                <l n="68">En tibi praesto adsum, nec melongaeva senectus</l>
                <l n="69">Effoetaeve queunt incoepto avertere vires.</l>
                <l n="70">Conatum modo respiciat dominator Olympi</l>
                <l n="71">Hunc nostrum et rerum eventu fortunet euntem.</l>
                <l n="72">Interea (nisi forte alter videatur) ad aram</l>
                <l n="73">Nicoleo sacrum fieri de more iubendum est:</l>
                <l n="74">Quo communis amor, natique, patrique supremi</l>
                <l n="75">Spiritus a nobis in vota, precesque vocetur,</l>
                <l n="76">Allaturus opem linguae, cum facta potestas</l>
                <l n="77">Dicendi fuerit, tua cum mandata referre </l>
                <l n="78">Pontifici heroum mediis in millibus unus</l>
                <l n="79">Cogar inops animi, longoque infractus ab aevo.</l>
                <l n="80">Ille mihi persaepe alias praesensque, volensque</l>
                <l n="81">Affuit oranti, dulcesque ex ore loquelas</l>
                <l n="82">Extudit et voces, quibus impacata Pelasgum</l>
                <l n="83">Pectora lenimus, populoque avertimus iras</l>
                <l n="84">Immanes, ullis opus insuperabile verbis.</l>
                <l n="85">Usque adeo magnum est divina afflarier aura.</l>
                <l n="86">Haec ait et regem praeeunt ad templa secutus,</l>
                <l n="87">Primum ambas de more manus, induit ambas</l>
                <l n="88">Purpureis plantas soleis: obnubit amictu</l>
                <l n="89">Candenti caput et latos circumtegit armos,</l>
                <l n="90">Inque crucem filo pectus super impedit acto:</l>
                <l n="91">Cui Pelusiaci talos currentis ad imos,</l>
                <l n="92">Inque sinus laxe byssi spatiantis honorem</l>
                <l n="93">Addit et adducta cohibens premit omnia vitta.</l>
                <l n="94">Tum vero e collo tactum prius ore, labrisque </l>
                <l n="95">Demittit venerans limbum, quem sedula textrix</l>
                <l n="96">Ternarum spatiis crucium distinxerat aequis.</l>
                <l n="97">Postremo horrentem multum superinduit auro</l>
                <l n="98">Et diti Serum contextam e vellere vestem.</l>
                <l n="99">Mox niveum tegmen, gemino cui vertice duplex</l>
                <l n="100">Surgit apex, gemmisque procul radiantibus ardet,</l>
                <l n="101">Protinus imponit capiti, quo taenia subter</l>
                <l n="102">Demissa hinc atque hinc pendet brevis inde precatus</l>
                <l n="103">Aeternum numen, labentem desuper auram,</l>
                <l n="104">Sanctam auram, communem auram Natique, Patrisque </l>
                <l n="105">Toto animo, tota fundit pia murmura mente</l>
                <l n="106">Cervus et verbis, precibusque potentibus ipsum,</l>
                <l n="107">Ipsum unum presso ore Deum, cui pontus et aether,</l>
                <l n="108">Cui parent elementa, vocat: venit ille vocatus</l>
                <l n="109">Coeleste in crustum et donum (admirabile) Noae.</l>
                <l n="110">Inde autem postquam precibus, sacrisque litatis</l>
                <l n="111">Casta sacerdotum series praecessit euntem,</l>
                <l n="112">Succedunt proceres, mox turba incondita vulgus,</l>
                <l n="113">Longaevique senes, nec non longo agmine matres</l>
                <l n="114">Omnia succensis illustrant compita flammis:</l>
                <l n="115">Densa diem, Solemque suum funalia vincunt.</l>
                <l n="116">Ille Deum, genitumque Deo, sanctam parentem</l>
                <l n="117">Voce vocat, coeloque animas, mentesque receptas,</l>
                <l n="118">Ordine quamque suo: vocem chorus omnis eandem</l>
                <l n="119">Una iterans implorat opem, qua labibus olim</l>
                <l n="120">Placatus nostris, oculos mortalibus aequos</l>
                <l n="121">Advertat miseris alti regnator Olympi.</l>
                <l n="122">Haec postquam repetita, die sancteque, pieque</l>
                <l n="123">Altera et alterius festo lux agmine vidit,</l>
                <l n="124">Rege salutato senior discessit Alethes,</l>
                <l n="125">Nobilium in primis iuvenum comitante corona.</l>
                <l n="126">Quaque adeunt, certis implent rumoribus urbes,</l>
                <l n="127">Oppidaque Italiae: bellum exitiale parari</l>
                <l n="128">In Turcas, Arabasque feros, divinitus actam</l>
                <l n="129">Advenisse diem, poenas cum penderet hostis</l>
                <l n="130">Sacrorum, ararumque Dei, cum libera collum</l>
                <l n="131">Exueret Solyme, flueret iam maior Orontes,</l>
                <l n="132">Ac coelo grates ageret Nicaea, Tyrusque.</l>
                <l n="133">Daunius haec primum, qua panditur Appula tellus,</l>
                <l n="134">Audiit et pelago quae brachia porrigit Ancon,</l>
                <l n="135">Dives opum, dives pictai vestis et auri.</l>
                <l n="136">Nec non et bellum Rubicon indicere suetus</l>
                <l n="137">Hostibus imperii sed nunc civilis amator</l>
                <l n="138">Dissidii et patrio qui sanguine foedus abundet.</l>
                <l n="139">Quin pater Eridanus, populi quem mille fluentem</l>
                <l n="140">A dextra, laevaque colunt, qui dissecat arva</l>
                <l n="141">Insubrum, superumque rapax defertur in aequor,</l>
                <l n="142">Talibus impulsus monitis commovit ad arma</l>
                <l n="143">Ipse suos, miroque animos calefecit amore</l>
                <l n="144">Bellandi atque Asiae campos, Syriaeque videndi.</l>
                <l n="145">Mox et Inalpini fama inflammantur eadem,</l>
                <l n="146">Allobrogesque olim rebus gens laeta novandis</l>
                <l n="147">Illa quidem, sed nunc regum studiosa suorum.</l>
                <l n="148">Ergo ubi iam Graias horrendi verticis Alpes,</l>
                <l n="149">Duraque piscosi superarunt saxa Lemani,</l>
                <l n="150">Quaque Araris, Rhodanique una se flumina iungunt,</l>
                <l n="151">Accelerant gressus, Nannetumque arva petentem</l>
                <l n="152">Et cursu ingenti certantem atque amne Garumna</l>
                <l n="153">Transmittunt Ligerim et celebri clarissima fama</l>
                <l n="154">Moenia, quae gelidis Elaver praeterfluit undis,</l>
                <l n="155">Adveniunt, rigidi subeuntes ardua montis.</l>
                <l n="156">Huc Latiae Pater excelsae qui praesidet arci,</l>
                <l n="157">Terrarumque omnem moderatur legibus orbem,</l>
                <l n="158">Accierat reges, populisque aeterna ferentes</l>
                <l n="159">Iura sacerdotes, quicumque ad munia Belgas</l>
                <l n="160">Sancta vocant, quicumque viam, quae tendit ad astra,</l>
                <l n="161">Ostendunt mediis inter vaga flumina Celtis.</l>
                <l n="162">Huc ubi Iapygia venisse ex urbe profectos</l>
                <l n="163">Audiit ad sese summus Pater, ilicet omnes</l>
                <l n="164">Imperat hospitio recipi, paucosque moratus</l>
                <l n="165">Inde dies, dum se longo recreare labore</l>
                <l n="166">Possent et memori mandata revolvere mente.</l>
                <l n="167">Mox autem rerum custodem in tecta senatum</l>
                <l n="168">Advocat atque una seniorem accersit Alethem.</l>
                <l n="169">Convenere patres, lectissima corda, suaque</l>
                <l n="170">Unanimes clara sublimem in sede locatum</l>
                <l n="171">Pontificem densa circumsedere corona.</l>
                <l n="172">Affuit et procerum virtus et maxima vulgi </l>
                <l n="173">Undique convenit vis inconsulta, procaxque.</l>
                <l n="174">Ac veluti ingenti vitiosae ex ilicis alveo</l>
                <l n="175">Corticibusque cavis densae simul undique nubes</l>
                <l n="176">Egrediuntur apum, volitantque ad florea Tempe,</l>
                <l n="177">Rura catervatim nusquam tamen una petentes;</l>
                <l n="178">Sed varios vario populantes agmine saltus.</l>
                <l n="179">Haud aliter quicumque urbem, quicumque colebant</l>
                <l n="180">Arvernorum agrum, diversa e parte ruebant</l>
                <l n="181">In tecta et sacri palatia celsa senatus.</l>
                <l n="182">Protinus ingenti strepitu completa remugit</l>
                <l n="183">Regia et insueto gemuit sub pondere tellus,</l>
                <l n="184">Pulvereamque altum prorupit in aera nubem,</l>
                <l n="185">Dum teritur pedibus venientum et pressa fatiscit:</l>
                <l n="186">Quorum alios propere ingressos spatiosa recepit</l>
                <l n="187">Aula, alii sub porticibus consistere iussi</l>
                <l n="188">Vestibulum ante ipsum creber nam rumor ad aures</l>
                <l n="189">Iamdudum acciderat cunctorum, ab Iapyge rege</l>
                <l n="190">Mitti oratores, longinquaque bella parari.</l>
                <l n="191">Ergo ubi consessu in medio data copia fandi</l>
                <l n="192">Atque alii tacuere omnes, sic infit Alethes.</l>
                <l n="193">O Pater, o custos populorum, o maxime, cuius</l>
                <l n="194">Discedens terris, qui nunc tenet ardua coeli</l>
                <l n="195">Astra Deus, certae voluit committere curae</l>
                <l n="196">Cunctorum, quicumque aura vescuntur inani</l>
                <l n="197">Christicolae, rituque pio assuevere, salutem;</l>
                <l n="198">Venimus extremis Daunorum a finibus usque,</l>
                <l n="199">Emensi Italiae campos, coeloque minantes</l>
                <l n="200">Et glacie rigidas, nivibusque perennibus Alpes:</l>
                <l n="201">Venimus huc celeres, iussit ceu maximus armis,</l>
                <l n="202">Maximus imperio et pietate insignis et uni</l>
                <l n="203">Ipse libens tibi qui sese et sua regna suosque</l>
                <l n="204">Subiicit et fasces ultro, saevasque secures</l>
                <l n="205">Roberti proles magni Boemundus avitas:</l>
                <l n="206">Quas Siculi, quas Ausoniae pars maxima, quasque</l>
                <l n="207">Illyrii, Graiique omnes venerantur et horrent.</l>
                <l n="208">Ille dare in primis sua nos haec oscula iussit,</l>
                <l n="209">Quae damus et sanctis advolvimur usque volentes.</l>
                <l n="210">His pedibus, coramque genu Sanctissime flexo</l>
                <l n="211">Numen adoramus praesens, quo limina coeli</l>
                <l n="212">Clausa piis aperis et aperta nocentibus obdis</l>
                <l n="213">Certus, iterque hominum nullo reparabile nisu</l>
                <l n="214">Obstruis aeternum, sontesque ad tartara trudis</l>
                <l n="215">Impia, ubi certae certam spem quisque salutis</l>
                <l n="216">Abiicit et lento consumitur impius igni.</l>
                <l n="217">Mox si forte aliquas generosa pectoris iras</l>
                <l n="218">Excitat exoriens Persarum in finibus hostis,</l>
                <l n="219">Dum cladem Europae infandam, exitiumque minatur,</l>
                <l n="220">Dumque aras et templa Dei, dum funditus imis</l>
                <l n="221">Eversurum animis verae pietatis honores</l>
                <l n="222">Sperat, opes Asiae late populatus et urbes;</l>
                <l n="223">Hoc uno si forte metus, quo certius ullus</l>
                <l n="224">Haud turbare potest mentes, animosque piorum,</l>
                <l n="225">Sancte pater (ceu fama refert vulgata) moveris,</l>
                <l n="226">Ipse opibus regni, quascumque habet, ipse vetustae</l>
                <l n="227">Militiae cunctis se viribus adiuturum</l>
                <l n="228">Conatus, nullasque vices bellique, domique</l>
                <l n="229">Vitaturum unquam spondet, modo iusta parentur</l>
                <l n="230">Arma, quibus Turcarum acies, Arabumque rebelles</l>
                <l n="231">Perdomitae nostris cedant legionibus agros,</l>
                <l n="232">Oppidaque et populos, quorum cervicibus haeret</l>
                <l n="233">Turpe iugum, pater, an potius miserabile dicam?</l>
                <l n="234">Dicam utrumque equidem, nec dicto ludar inani.</l>
                <l n="235">Ecquis enim nescit nostrorum crimine patrum</l>
                <l n="236">Crevisse et partis Latium spoliasse trophaeis?</l>
                <l n="237">Dum se desidiae dedunt, dum corpora bello</l>
                <l n="238">Fortia desuescunt, dum se somnoque, ciboque</l>
                <l n="239">Enervant, odiisque animos civilibus implent:</l>
                <l n="240">Sic stravere viam, qua nostra invaderet et audax</l>
                <l n="241">Hostis et Aegaeas sese penetraret in oras</l>
                <l n="242">Et campis Asiae et Libyae poteretur opimis.</l>
                <l n="243">Ac nunc ille quidem Solymae (proh dedecus ingens)</l>
                <l n="244">Regnat ovans, Christoque Deo multo ante sacratas</l>
                <l n="245">Funditus evertens (quae quis tristissima fando</l>
                <l n="246">Temperet a lachrymis?) tolli iubet impius aras;</l>
                <l n="247">Proque aris, templisque suis stabula alta reponit</l>
                <l n="248">Dirus equis, nostro quos sanguine pascat, alatque:</l>
                <l n="249">Fretus ut iis miseras misero premat undique gentes</l>
                <l n="250">Servitio et dura iam compede vinciat orbem</l>
                <l n="251">Terrarum, ac media dominum se sistat in urbe,</l>
                <l n="252">Pressurus mox colla iugo tibi Galle, tibique</l>
                <l n="253">Germane armipotens, tibi dulcia pignora natos</l>
                <l n="254">Ablaturus, ut in mores, ritusque nefandos</l>
                <l n="255">Coniiciat, castasque nurus, tenerasque puellas</l>
                <l n="256">E gremio matrum raptas ad stupra reservet.</l>
                <l n="257">Et, quos ad laudem et decora alta Britannos, quosque</l>
                <l n="258">Ausonia et felix ad spem virtutis avitae</l>
                <l n="259">Europa extulerat mater, nec ad ulla crearat</l>
                <l n="260">Servitia et labes, ignominiosaque vitae</l>
                <l n="261">Dedecora, ingenuos ollis abolentia fastus</l>
                <l n="262">Et quicquid virtutis habent a stirpe relictum,</l>
                <l n="263">Ad sese abductos (heu dira opprobria) cogat</l>
                <l n="264">Iungere semiviros obscoena, incestaque lecti</l>
                <l n="265">Foedera, vel Caribus lixis inhonesta, Syrisque;</l>
                <l n="266">Membraque praeduris sectos persaepe flagellis,</l>
                <l n="267">Aut foribus vigiles astare ad limen, herilisque</l>
                <l n="268">Observare oculi nutus et verba potentis;</l>
                <l n="269">Aut ancillarum conclusos molibus altis</l>
                <l n="270">Custodire greges, quibus improbus ille tyrannus,</l>
                <l n="271">Ille Dei, nostrumque hostis teterrimus omnium</l>
                <l n="272">Praeficit exectos ad munia foeda ministros</l>
                <l n="273">Et tamen haud magnum fuerit vicisse superbos,</l>
                <l n="274">Elatosque animis populos, ubi vincere sueta</l>
                <l n="275">Assuetas vinci nulla formidine gentes,</l>
                <l n="276">Illa olim redeat nostra in praecordia virtus.</l>
                <l n="277">Namque Itali si forte duces, acresque Britanni</l>
                <l n="278">Et Galli coeant una socia arma ferentes,</l>
                <l n="279">Seque adeo in privas acies, privosque maniplos</l>
                <l n="280">Sigillatim omnes populi secernere pergant,</l>
                <l n="281">Abdaridas quotiens in pugnam atque arma vocarint,</l>
                <l n="282">Praestabunt numero; quamvis certamine in ipso</l>
                <l n="283">Privae acies privos adeant peditesque, equitesque.</l>
                <l n="284">Ergo age sancte Pater, quoniam, quod poscere votis</l>
                <l n="285">Tota videbatur iampridem Europa, quierunt</l>
                <l n="286">Mota odiis inter populos civilibus arma</l>
                <l n="287">Et se cessurum fratri Boemundus avitis</l>
                <l n="288">Finibus imperii spondet, regnisque paternis,</l>
                <l n="289">Scilicet et circum florenti milite septum</l>
                <l n="290">Aggressurum armis Asiae, si iusseris, oras:</l>
                <l n="291">Vel quemcumque pio statues praeponere bello,</l>
                <l n="292">Illius auspiciis in proelia semper iturum:</l>
                <l n="293">Aggredere ingenti dignum pietate, quod ulla</l>
                <l n="294">Non abolere dies, memorique evellere mente</l>
                <l n="295">Possit opus, non ulla animis delere vetustas:</l>
                <l n="296">Vel si se toto permisceat aequore tellus</l>
                <l n="297">Et rapidis summus conflagret ab ignibus aether,</l>
                <l n="298">Absumens aevi monimenta aeterna prioris:</l>
                <l n="299">Aggredere o pater atque Asiae miserere, tuum quae</l>
                <l n="300">Auxilium implorans, ad te post funera mille,</l>
                <l n="301">Mille hominum caedes et versas funditus arces</l>
                <l n="302">Confugit et supplex oculis te respicit unum,</l>
                <l n="303">Unum orat Solymae plebes miseranda, quod hosti</l>
                <l n="304">Serviat Abdaridae, quod iniqua facessere iussa</l>
                <l n="305">Cogatur: sed quae nil ferre dolentius umquam</l>
                <l n="306">Posse putet, quam quod dominis servire profanis</l>
                <l n="307">Illam urbem videat, cuius nulla orbita, nulla</l>
                <l n="308">Sint loca, quae CHRISTUS pedibus nos presserit et quae</l>
                <l n="309">Non habeant nostrae vestigia fixa salutis.</l>
                <l n="310">Haec Boemundus et haec Syriis qui nuper ab oris</l>
                <l n="311">Nuntiat adveniens gravia et miseranda relatu</l>
                <l n="312">Cuncta quidem, sed longe ipso teterrima visu;</l>
                <l n="313">Ac se praesentem praesens unum omnia saepe</l>
                <l n="314">Perpessum et flagris caesum servilibus artus</l>
                <l n="315">Testatur, dum sancta pius loca visit et arae</l>
                <l n="316">Adsistens humilis divinum numen adorat,</l>
                <l n="317">Hic vester, vestra in patria iam natus et altus,</l>
                <l n="318">Civis et a puero sanctae vetus incola eremi.</l>
                <l n="319">Haec postquam fari desit grandaevus Alethes,</l>
                <l n="320">Cunctorum assensus procerum, vulgique secutum est</l>
                <l n="321">Murmur, ut Alpinis cum flabra increscere sylvis</l>
                <l n="322">Incipiunt, pulsumque aura nemus omne remugit.</l>
                <l n="323">Utque etiam Zephyrus tumidum cum verberat aequor,</l>
                <l n="324">Exagitatque ruens fluctus stridentibus alis,</l>
                <l n="325">Scinduntur spumae et scopuli sparguntur acuti.</l>
                <l n="326">Atque aliquis prope se stantes affatus amicos:</l>
                <l n="327">O utinam vera ut nobis oracula fudit</l>
                <l n="328">Iste senex, ita Pontifici videantur et omnis</l>
                <l n="329">Protinus Abdaridas Europa armetur in hostes.</l>
                <l n="330">Haec ille. Ast alter. Subeat modo pectora talis</l>
                <l n="331">Cura patrum, me me in partem misisse pericli,</l>
                <l n="332">Communique operam iuvet impendisse labori.</l>
                <l n="333">Sustulit inde oculos summus pater atque verendae</l>
                <l n="334">Maiestate manus agere alta silentia iussit:</l>
                <l n="335">Oraque prolixa penitus canentia barba</l>
                <l n="336">Et multis longae rugis inarata senectae</l>
                <l n="337">Vertit ad affusam vulgi, procerumque coronam</l>
                <l n="338">Atque haec sedata moestus sic voce locutus.</l>
                <l n="339">Non his, o procerum lectissima pectora, quae nunc</l>
                <l n="340">Audistis, resonat primis conquestibus aures</l>
                <l n="341">Nunc primum: fletus quoniam, lachrymasque dederunt</l>
                <l n="342">Saepe alias oculi et luctu mens victa resedit</l>
                <l n="343">Ipsa suo, dum moesta nihil superesse videret,</l>
                <l n="344">Auxilium unde aliquod miseris afferret, opemque:</l>
                <l n="345">Tanta olim populos discordia, tantus ubique</l>
                <l n="346">Seditionis amor reges in bella vocarat,</l>
                <l n="347">Quorum armis, quorum im primis virtute decebat</l>
                <l n="348">Defendi imperii fines: procul undique pelli</l>
                <l n="349">Abdaridas; Solymae ius libertatis ademptum</l>
                <l n="350">Restitui; solvique metu surgentis ab ortu</l>
                <l n="351">Scilicet, inque caput nostrum sine more ruentis</l>
                <l n="352">Turbinis, horrifica postquam cecidere ruina</l>
                <l n="353">Omnia, quae medii disterminat unda profundi,</l>
                <l n="354">Oppida et Europa longe discludit ab alta.</l>
                <l n="355">Sic tibi, summe Deus, scelerum certissime, vindex,</l>
                <l n="356">Cunctorumque operum iudex aequissime, visum.</l>
                <l n="357">Nunc autem quoniam, quod nec conatibus unquam,</l>
                <l n="358">Nec votis cessit nostris, quod oportuit, ullis,</l>
                <l n="359">Unanimes vincit felix concordia fratres,</l>
                <l n="360">Ausoniis quorum late dominatus in oris,</l>
                <l n="361">Gratia magna tibi regum Deus armipotentum,</l>
                <l n="362">Mentibus infundis caecis qui lumen, agisque</l>
                <l n="363">Et cohibes, quandoque libet, populosque, ducesque.</l>
                <l n="364">Magna quidem sese rerum atque inopina facultas</l>
                <l n="365">Offert, o dubii fidissima robora belli,</l>
                <l n="366">O gens armorum studiis exercita Galli;</l>
                <l n="367">Qua cupide arrepta, quis non intelligit unis</l>
                <l n="368">Cessurum tanti decus indelebile facti:</l>
                <l n="369">Cum praesens Gallos, cum sera fatebitur aetas</l>
                <l n="370">Eiecisse Asia e media, corda impia, Turcas:</l>
                <l n="371">Cumque urbs sancta Dei Solyme, cum dives Idume</l>
                <l n="372">Iuris facta sui dicet, se fortibus ausis</l>
                <l n="373">Deberi vestris vestra virtute redemptam?</l>
                <l n="374">Gallorum proavi dextris victricibus usi</l>
                <l n="375">Atque animis nullum docti praestantibus usquam</l>
                <l n="376">Posse iter occludi, quamquam insuperabile, quamquam</l>
                <l n="377">Rupibus obseptum vastis atque undique tutum</l>
                <l n="378">Defensore suo; tamen hi magnamque, bonamque</l>
                <l n="379">Italiae partem quondam tenuere, colonis</l>
                <l n="380">Eiectis, qui tunc illic habuere, marisque</l>
                <l n="381">Ionii superum permensi classibus aequor,</l>
                <l n="382">Substructam Delphis mendacis Apollinis aedem,</l>
                <l n="383">Aedem auro et gemmis nitidam, sectoque elephanto</l>
                <l n="384">Conspicuam et positis opulenta sacraria donis,</l>
                <l n="385">Vertere in praedam et populos uno agmine adorti</l>
                <l n="386">In media potuere Asia componere sedes,</l>
                <l n="387">Indereque aeternum victis de nomine nomen.</l>
                <l n="388">Et quota Gallorum pars tum fuit illa iuventus?</l>
                <l n="389">Nec numero certe vobiscum aequanda, nec armis:</l>
                <l n="390">Nec pariter belli dubiis exercita rebus,</l>
                <l n="391">Sed vaga et imperiis ductorum incommoda pubes.</l>
                <l n="392">Adde quod auspiciis falsorum impulsa Deorum,</l>
                <l n="393">Finibus egressa e patriis aliena subegit</l>
                <l n="394">Regna tamen, domuitque utros feritate tremendos.</l>
                <l n="395">Vos, quibus ante alias summa est praestantia gentes,</l>
                <l n="396">Sive animos, sive egregias spectabimus artes</l>
                <l n="397">Militiae et firmas robusto in corpore vires;</l>
                <l n="398">Vos, victor quibus ipse Deus, Deus ipse praeibit</l>
                <l n="399">CHRISTUS ovans, circumque atra formidine cinctus</l>
                <l n="400">Fulguraque et rapidas demittet ab aethere flammas</l>
                <l n="401">Hostilem in turmam, inque acies, inimicaque castra;</l>
                <l n="402">Vos cultu gens una pio gratissima coelo,</l>
                <l n="403">Natam in servitium gentem atque infensa Tonanti</l>
                <l n="404">Municipia, e Scyticis nuper digressa cavernis,</l>
                <l n="405">Non modo regna metu vestra ut solvatis ab atro</l>
                <l n="406">Omnibus instantis tam dira a gente pericli;</l>
                <l n="407">Vestra sed ut virtus miseranda ergastula frangat</l>
                <l n="408">Christicolis Asiae, Libyaeque patentis alumnis,</l>
                <l n="409">Invasisse pio dubitatis impia bello?</l>
                <l n="410">At non ille tuus semper memorabilis heros,</l>
                <l n="411">Ille tuus quondam fortissima Gallia, ductor</l>
                <l n="412">Martellus, numero quanvis et viribus impar,</l>
                <l n="413">Abdemarum Libyae victorem in regna ruentem</l>
                <l n="414">Vestra et Aquitani late foecunda tenentem</l>
                <l n="415">Arva soli et circum magnis legionibus auctum,</l>
                <l n="416">Occurens mediis dubitavit sistere campis,</l>
                <l n="417">Celtaurumque oris populos prohibere rebelles.</l>
                <l n="418">Ille igitur multo tepefecit sanguine campos</l>
                <l n="419">Atque cadaveribus Ligerim complevit inultis:</l>
                <l n="420">Et terram innumeris caesorum intexit acervis, </l>
                <l n="421">Nullus ut ad diros remearit nuntius Afros</l>
                <l n="422">Excidio ex tanto; sola res didita fama </l>
                <l n="423">Abdaridum, qui longe aberant, tum perculit aures.</l>
                <l n="424">Nec nos decipiat, nostris quod longius absunt</l>
                <l n="425">Finibus et caedes alio miscentur in orbe:</l>
                <l n="426">Praesto aderunt, ferroque omnes atque aere corusci,</l>
                <l n="427">Ulturi strages, quas accepere suorum.</l>
                <l n="428">Omnis enim iratis facilis via quicquid et illic</l>
                <l n="429">Nunc perit, Europae toti perit; impia si non</l>
                <l n="430">Gens extincta cadat, pia gens cadat omnis oportet.</l>
                <l n="431">Namque ut ulla lupis pax est et mitibus agnis:</l>
                <l n="432">Sic et amicitiae ratio, sic iusque, fidesque</l>
                <l n="433">Nulla potest inter natos Coelique Erebique,</l>
                <l n="434">Esse umquam: vigeant atris infecta necesse est</l>
                <l n="435">Corda odiis; quamquam interdum concordia discors</l>
                <l n="436">Distinet assultus illorum et comprimit iras,</l>
                <l n="437">Donec ad insidias rursus, caedemque refecti</l>
                <l n="438">Fallaces animos, periuraque foedera vertant.</l>
                <l n="439">Ergo agite, o iuvenes, tantorum sanguis avorum,</l>
                <l n="440">Certa ducum soboles, rerum spes una labantum,</l>
                <l n="441">Hoc vos tam iustum vobis deposcite bellum.</l>
                <l n="442">Ite, aperite viam ferro: vos fortia fortes</l>
                <l n="443">Facta decent; ignavia aliis sint otia cordi,</l>
                <l n="444">Quorum praeclarae tangit praecordia laudis</l>
                <l n="445">Nullus amor, nullo ad magnas spes suscitat aestu</l>
                <l n="446">Gloria, nulla domi maiorum inflammat imago.</l>
                <l n="447">Ipse sua vos voce vocat Deus; ipse paravit</l>
                <l n="448">Iamdudum vobis Asiam victoribus omnem,</l>
                <l n="449">Quam mox imperio devinctam et lege regatis.</l>
                <l n="450">Quamquam aliter si tota cadat res (omen abesto</l>
                <l n="451">Triste procul, potiusque Arabas se vertat in hostes)</l>
                <l n="452">Expectare tamen coelestia praemia vestri</l>
                <l n="453">Conatus, vestrum cui non optabile? Cui non </l>
                <l n="454">Et turpe et miserum rediturae parcere vitae?</l>
                <l n="455">Nec spatium angustum brevis et mutabilis horae,</l>
                <l n="456">Aeternae, ac certae praeponere velle iuventae</l>
                <l n="457">Et circumscripto nullis a finibus aevo?</l>
                <l n="458">Vix ea fatus erat, procerum cum coetus ovantem</l>
                <l n="459">Sustulit exultans clamorem ad sidera, qualem</l>
                <l n="460">Nubibus abruptis dare saepe tonitrua suerunt,</l>
                <l n="461">Poscentes bellum, seque in longinqua vetantes</l>
                <l n="462">Tempora perplexis differri ambagibus, idque</l>
                <l n="463">Unum omnes ore exclamant, unum ore frequentant.</l>
                <l n="464">Vult Deus hoc fieri bellum, iubet arma moveri</l>
                <l n="465">Haec Deus et specubus resonans respondet ab imis</l>
                <l n="466">Vox eadem: quin ipsae etiam cecidere volantes</l>
                <l n="467">Tecta domosque super sublimi ex aerae lapsae.</l>
                <l n="468">Non secus ac Boreae cum iam frigentibus auris</l>
                <l n="469">Impulit autumnus steriles a vertice sylvas;</l>
                <l n="470">Arentes labuntur humi, ramosque relinquunt</l>
                <l n="471">Aerios, passimque fluunt ex arbore frondes:</l>
                <l n="472">Aut cum maturas decussit ab ilice glandes</l>
                <l n="473">Horridus, ac suibus dat pabula laeta subulcus.</l>
                <l n="474">Intremuere Alpes, fluviusque exterritus unda</l>
                <l n="475">Substitit: atque amnem Ligeris, cursumque repressit</l>
                <l n="476">Ilicet et Rhodanum Volcae stupuere morantem</l>
                <l n="477">Et sese extremo revocantem ab littore Rhenum.</l>
                <l n="478">Iamque adeo clamor cum consedisset et omnis</l>
                <l n="479">Conventus procerum, vulgusque et turba sileret,</l>
                <l n="480">Percussus subito sanctus Pater omine mentem:</l>
                <l n="481">Extudit hanc vocem vestro Deus (inquit) ab ore,</l>
                <l n="482">Extudit o proceres, crebroque iteravit eamdem</l>
                <l n="483">Ille Deus, qui se vobis, comitemque, ducemque</l>
                <l n="484">Exhibet atque animos stimulis accendit acutis.</l>
                <l n="485">Subiicit ille faces, quibus inflammatus ad arma </l>
                <l n="486">Tam pia sollicita pertentet pectora cura</l>
                <l n="487">Quisque sua, reddatque parem se foribus ausis.</l>
                <l n="488">Vos igitur posthac, quoties il bella, necesque</l>
                <l n="489">Ventum erit, afflati quam nunc quasi numine vocem</l>
                <l n="490">Pectore fudistis, memores, repetatis et una</l>
                <l n="491">Illa eat incoepto ceu cognita tessera bello.</l>
                <l n="492">At tu, clare senex, cuius gratissima nostris</l>
                <l n="493">Mandata invicti regis vox auribus affert,</l>
                <l n="494">In patriam cum te referes, refer ordine quicquid</l>
                <l n="495">Egimus atque illi grates age nomine nostro</l>
                <l n="496">Ingentes: hortare tenax persistat, idemque</l>
                <l n="497">Urgeat incoeptum cunctis memorabile seclis;</l>
                <l n="498">Seque suae egregios causa pietatis honores</l>
                <l n="499">Speret adepturum capta admirabile urbe.</l>
                <l n="500">Nunc autem tanto tantorum ex agmine patrum</l>
                <l n="501">Ecquis erit, nostro qui nomine primus amicas</l>
                <l n="502">Consectari acies poscat sibi et addere sese</l>
                <l n="503">Audeat, his animo nusquam, nec viribus impar?</l>
                <l n="504">Vix haec fatus erat, gemini cum sede relicta</l>
                <l n="505">Surrexere viri, latum quos tonsus in orbem</l>
                <l n="506">Sacrati capitis vertex, quos linea vestis</l>
                <l n="507">Circumiens humeros operit candore nivali:</l>
                <l n="508">Hi sibi commissos fidei, curaeque perenni</l>
                <l n="509">Insigni populos animi probitate regebant,</l>
                <l n="510">Rite ministerio sacrorum et munere functi</l>
                <l n="511">Pontificis, cunctos ceu pignora cara fovebant,</l>
                <l n="512">Addemarus Biturx et Narbonensis Hilelmus:</l>
                <l n="513">Ambo aetate pares, pariterque ad iussa parati,</l>
                <l n="514">Coeptaque ad optatum cupidi perducere finem;</l>
                <l n="515">Ambo alacres vitam, praesens si postulet usus,</l>
                <l n="516">Fundere et a claris ambo maioribus orti:</l>
                <l n="517">Sed qui divitias et nobilitatis honores</l>
                <l n="518">Promeritis hominum longe postponere suessent:</l>
                <l n="519">Una utrisque eadem virtus, pietasque ferebat</l>
                <l n="520">Ingentes animos famamque et amabile nomen:</l>
                <l n="521">Illi inter Celtas et proxima rura Cadurcis;</l>
                <l n="522">Huic inter populos, Isarae qui fluminis undam</l>
                <l n="523">Suscepturam aliud celebri mox nomen ab amne,</l>
                <l n="524">Quique tuos sparsis incerta Druentia ripis,</l>
                <l n="525">Dum Rhodanum ingrederis, tumidumque excurris in aequor,</l>
                <l n="526">Epotant latices atque arva feracia versant.</l>
                <l n="527">Surrexere igitur quamprimum e sedibus ambo,</l>
                <l n="528">Atque humiles adiere Patrem: tum poplite flexo</l>
                <l n="529">Ad terram, pedibus dederunt sancta oscula sanctis:</l>
                <l n="530">Post autem Addemarus supplex sic voce profatus.</l>
                <l n="531">Haud equidem, tanto quod nos dignemur honore</l>
                <l n="532">Sancte pater, viresve pares satis esse putemus</l>
                <l n="533">Tanto oneri et tantae nostros supponere moli</l>
                <l n="534">Insuetos humeros, ultro nos, nostraque primi</l>
                <l n="535">Christicolum audemus communi offerre saluti.</l>
                <l n="536">Sed quoniam iniussi mandatum linquere munus</l>
                <l n="537">Esse nefas scimus, ne cum custodia longe</l>
                <l n="538">Acris abest, pleno lupus insidietur ovili</l>
                <l n="539">Atque animas ovium raptarum in tartara secum</l>
                <l n="540">Ducat ovans, ideo nosmet modo sistimus ipsi</l>
                <l n="541">Sanctos ante pedes, solvique a lege rogamus.</l>
                <l n="542">Ibimus unanimes quo tu, Sanctissime, cumque</l>
                <l n="543">Iusseris et populos ritu lustrabimus illo,</l>
                <l n="544">Quem semper coluit pietas sincera, colitque.</l>
                <l n="545">Ibimus atque armis, opibusque et sanguine nostro</l>
                <l n="546">Privati socios et tanta iuvabimus orsa.</l>
                <l n="547">Nec nos militiae nobis deposcimus ullum</l>
                <l n="548">Munus et in nostros ius exercere tribules.</l>
                <l n="549">Unum illud concede Pater, capiamus ut arma,</l>
                <l n="550">Inque hostem adversum servata lege ruemus.</l>
                <l n="551">Hoc far erit; praeeant alii, nos castra sequemur;</l>
                <l n="552">Et primi ante acies, pugnam cum miles inibit,</l>
                <l n="553">Corpora, quaecumque haec fuerint, sistemus uterque;</l>
                <l n="554">Morte obita ut nostris animos addamus, humumque</l>
                <l n="555">Sanguine perfusam CHRISTO sacrasse feramur.</l>
                <l n="556">Haec pius Addemarus: nec multum deinde moratus</l>
                <l n="557">Pauca quidem, sed plena Deo, subiecit Hilelmus.</l>
                <l n="558">Quicquid erit, seu vita mihi comitabitur usque,</l>
                <l n="559">Sive illam in mediis continget ponere campis,</l>
                <l n="560">Cuncta animo stat ferre alacri. Tu pectoris huius,</l>
                <l n="561">Sancte Pater, maculas, quoniam potes, elue cunctas.</l>
                <l n="562">Dixerat. Ille autem lachrymantia lumina coelo</l>
                <l n="563">Sustulit et duplices palmas cum voce tetendit.</l>
                <l n="564">CHRISTE Deus, qui corda hominum succendis et uris</l>
                <l n="565">Igne novo, miroque novae pietatis amore,</l>
                <l n="566">Ardorem hunc animis reliquorum immitte, tuosque</l>
                <l n="567">Da, Pater omnipotens, laetos ex hoste triumphos</l>
                <l n="568">Ducere et im patriam victricia signa referre.</l>
                <l n="569">Vos autem illustres animae, vos ite, vicemque</l>
                <l n="570">Vos explete meam: dictis et pondus inesto.</l>
                <l n="571">Seu bona, sive etiam dira atque infanda precentur</l>
                <l n="572">In meritos, iubeantque aris procul esse profanos</l>
                <l n="573">Christicolum et sonte communis absistere coetu:</l>
                <l n="574">Ius tamen Addemarus legati et nomen hebeto,</l>
                <l n="575">In partemque oneris tanti succedat Hilelmus,</l>
                <l n="576">Tempus ubi et rerum praesens sic exigat usus.</l>
                <l n="577">Haec Pater. Ast illi suscepto munere laeti</l>
                <l n="578">Discessere ambo, solitaque in sede quierunt.</l>
                <l n="579">His actis animum divina impulsus ab aura</l>
                <l n="580">Ante alios, florensque annis iuvenilibus Hugon,</l>
                <l n="581">Hugon sylvarum latebras consuetus iniquas</l>
                <l n="582">Quaerere et informes ursos prosternere, aprosque:</l>
                <l n="583">Regia progenies; sed qui, nec bella, nec hostes</l>
                <l n="584">Nosset adhuc, laudisque avidus tamen unius esset</l>
                <l n="585">Et nota virtute duces complexus amaret:</l>
                <l n="586">Eximit e numero sese tum primus et ultro</l>
                <l n="587">Pontificis presto parentem hortatibus offert.</l>
                <l n="588">Ad quem tum senior Pater est his vocibus usus:</l>
                <l n="589">Macta nova virtute, novum sic fortibus ausis</l>
                <l n="590">Ad superos aperitur iter; te nobile quondam,</l>
                <l n="591">Aeternumque decus memori clarabit in aevo,</l>
                <l n="592">Grataque te solum reliquis tribuentibus omni</l>
                <l n="593">Heroum e numero, qui factum illustre sequentur,</l>
                <l n="594">Posteritas vero Magnum cognomine dicet:</l>
                <l n="595">Sic volumus, sic nostra libens Deus omina firmet.</l>
                <l n="596">Tum vero proceres delecti accedere et una</l>
                <l n="597">Militiae certatim omnes dare nomina sacrae.</l>
                <l n="598">Quorum se longe princeps Goffredus agebat</l>
                <l n="599">Tullingus, cunctos humeris et vertice toto</l>
                <l n="600">Exuperans, forma insignis, mediaeque iuventae</l>
                <l n="601">Ora intonsa ferens et maiestate verenda,</l>
                <l n="602">Iucundus populis, nec formidabilis ulli,</l>
                <l n="603">Militiam caste veterum de more colebat:</l>
                <l n="604">Quin et flagitiis dignas imponere poenas</l>
                <l n="605">Suetus, inoffensas servabat pectoris iras.</l>
                <l n="606">Illum olim Eustachio peperit formosa marito</l>
                <l n="607">Ida ducum, regumque parens: genitoribus Ida</l>
                <l n="608">Clara suis, ritusque pii sanctissima cultrix,</l>
                <l n="609">Praescia venturi vates. Ast acer in armis</l>
                <l n="610">Eustachius, Morinos fuerat qui maximus inter</l>
                <l n="611">Et Gessoriaci rerum flectebat habenas,</l>
                <l n="612">Iucundo spolians ipsum se nomine patris,</l>
                <l n="613">Misit in imperium, Leucis quo libera solus</l>
                <l n="614">Iura daret, pacisque unus, bellique gerendi </l>
                <l n="615">Arbiter, ut primum liquisset avunculus auras</l>
                <l n="616">Aetherias. Ergo is regni moderatur adepti,</l>
                <l n="617">Artibus et clarus pacis, sed clarior armis</l>
                <l n="618">Et ducibus circum et praestanti milite septus</l>
                <l n="619">Pontificis placida sic voce est fatus ad aures.</l>
                <l n="620">Summe Pater, cuius nutu et verba iubentis</l>
                <l n="621">Qui vultu, qui secum animo contempserit audax,</l>
                <l n="622">Ille hominum dignus qui coetu exclusus ad hostes,</l>
                <l n="623">Urbe, domo, patrioque solo vagus, exul, inopsque</l>
                <l n="624">Atque exors erret vitae communis et expes.</l>
                <l n="625">Sed si militiae quis detrectare laborem</l>
                <l n="626">Huius amet, pressasque iugo crudeliter urbes,</l>
                <l n="627">Seu Libyae, seu sint Asiae, sanctumque Sepulchrum,</l>
                <l n="628">Noster ubi plagis iacuit confossus iniquis</l>
                <l n="629">Servator Deus, aeternae via sola salutis,</l>
                <l n="630">Eripere e manibus Turcarum negligat; ille</l>
                <l n="631">Ille, Pater, manes diris defixus ad imos</l>
                <l n="632">Atque ad nigrantum sedes, loca senta, meretur</l>
                <l n="633">Sentiat ut trudi vel vivensque, vidensque.</l>
                <l n="634">Nemo igitur, nisi fallor, erit tam turpiter ortus,</l>
                <l n="635">Nemo animo tam demisso contemptus, inersque,</l>
                <l n="636">Tamque sui socors (utero modo terra cadentem</l>
                <l n="637">Gallia materno cupidis exceperit ulnis)</l>
                <l n="638">Abneget ut tantis se nunc accingere coeptis,</l>
                <l n="639">Ipse equidem, de me quicquid promittere possum,</l>
                <l n="640">Praesto adsum, vitae, quaecumque est, prodigus huius</l>
                <l n="641">Atque hoc in bellum regna effussurus, opesque.</l>
                <l n="642">Haec ubi dicta dedit Leucorum maximus heros,</l>
                <l n="643">Pauca refert Pater Urbanus: quas dicere grates,</l>
                <l n="644">Quas ve referre parem tibi, dux fortissime? Quando</l>
                <l n="645">Nil reperire queam, quod non praestantibus impar</l>
                <l n="646">Sic meritis, quae te illustrem super aethera tollunt.</l>
                <l n="647">Ipse Deus, Deus ipse dabit, mihi crede, laborum</l>
                <l n="648">Praemia magna tibi, Solymae cum ceperis arces,</l>
                <l n="649">Signaque submittens sancto victricia templo,</l>
                <l n="650">Feceris in media nudis vestigia plantis</l>
                <l n="651">Urbe et adorandam supplex extruxeris aram.</l>
                <l n="652">Interea capiti tegmen, cui fausta precati</l>
                <l n="653">Rite sumus verbis solemni more peractis,</l>
                <l n="654">Impositum subeat meriti diadematis instar:</l>
                <l n="655">Et lateri hic noster laevo tibi pendeat ensis,</l>
                <l n="656">Qui fuget hostiles subito terrore phalanges.</l>
                <l n="657">Haec memorans, laetae laetus dedit oscula fronti</l>
                <l n="658">Et stimulis auctum magni dimisit amoris.</l>
                <l n="659">Huic se, Tectofagas inter qui maximus ibat</l>
                <l n="660">Imperio, adiunxit comitem; cui vivida bello</l>
                <l n="661">Dextera, consiliisque habitus fidissimus auctor:</l>
                <l n="662">Omnia mature properabat et omnia certum</l>
                <l n="663">Ad finem voti compos perducere suerat,</l>
                <l n="664">Quae peragenda forent: quando nec doctior alter,</l>
                <l n="665">Seu librare metum, stimulos sive acribus acres</l>
                <l n="666">Addere et armatas acies atque agmina certis</l>
                <l n="667">Instruere ordinibus, nec quisquam impellere turmas</l>
                <l n="668">Promptior in caedes, inimicaque castra, manusque</l>
                <l n="669">Conserere et pugnae loca commoda nosse futurae:</l>
                <l n="670">Seu valles, collesve humiles, campive iacentes</l>
                <l n="671">Instent, seu saltus surgentis in ardua montis.</l>
                <l n="672">Illi Atacem quicumque amnem, quicumque rapaces</l>
                <l n="673">Illiberimque, Obrimque bibunt, quicumque palustres</l>
                <l n="674">Agrorum tractus habitant, ubi saepe latentes </l>
                <l n="675">Fuscina, dum limo innocui vescuntur et unda,</l>
                <l n="676">Perfossa defigit humo (mirabile) pisces.</l>
                <l n="677">Illi etiam munitae arces, quas Cemmenus alto</l>
                <l n="678">Vertice habet, bellis penitus gens dedita parent;</l>
                <l n="679">Parent et celebris cultissima rura Tolosae,</l>
                <l n="680">Quam gelidus pulchro praeterfluit amne Garumna.</l>
                <l n="681">Huic galeam cono insignem, cristisque comantem</l>
                <l n="682">Dat Pater et pectus thorace inducit aheno;</l>
                <l n="683">Verbaque pauca viro non rerum improvidus addit:</l>
                <l n="684">I, bone quo virtus tua te vocat, i, pede fausto,</l>
                <l n="685">Utque soles, patriam factis decorare memento.</l>
                <l n="686">Inde animis, opibusque ingens et providus aestu</l>
                <l n="687">Ingenii, manibus promptus, facundus et ore</l>
                <l n="688">Insequitur Stephanus nulli virtute secundus;</l>
                <l n="689">Si sit opus tacitas hosti componere fraudes,</l>
                <l n="690">Occultosve dolos celeri praevertere cursu,</l>
                <l n="691">Instantemque fuga sociis avertere cladem.</l>
                <l n="692">Carnutum pubes, Senonumque effrena iuventus,</l>
                <l n="693">Laeta virum mediae versantem in limine vitae</l>
                <l n="694">Insequitur, quando consueta facessere tanti</l>
                <l n="695">Iussa ducis, permulta manu certamina belli</l>
                <l n="696">Contulit atque omnis prorsus discriminis expers</l>
                <l n="697">Saepe domum vacuo rediit tutissima campo.</l>
                <l n="698">Illum igitur Pater Urbanus donavit euntem</l>
                <l n="699">Insigni clypeo, duplex cui circuit oras</l>
                <l n="700">Undique et in sese rediens subit aereus orbis,</l>
                <l n="701">Quaque superficies late patet, evomit umbo</l>
                <l n="702">Inducto ex adamante ignes, monstratque natantem</l>
                <l n="703">Delphinum, medio qui captet in aequore praedas,</l>
                <l n="704">Retibus inclusas praedas, inclusus et ipse;</l>
                <l n="705">E quibus ut primum libuit se carcere rupto</l>
                <l n="706">Liberet et tutas referat se tutus in undas:</l>
                <l n="707">Atque his ornatum verbis discedere iussit.</l>
                <l n="708">Quas artes olim belloque et pace decoras,</l>
                <l n="709">Dux animo pariter, dextraque invicte potenti,</l>
                <l n="710">Exercere soles, tecum sint usque; nec ulla</l>
                <l n="711">Immemorem capiant sociorum oblivia, sed te</l>
                <l n="712">Excitet et virtus dubiis in rebus et acre</l>
                <l n="713">Consilium, quae iuncta una tuta omnia reddant.</l>
                <l n="714">Post autem venere duces, duo fulmina belli</l>
                <l n="715">Roberti; non illi, iisdem qui patribus orti,</l>
                <l n="716">Sed qui diversa maiorum a stirpe profecti,</l>
                <l n="717">Non secus ac gemini fratres sese inter amarent;</l>
                <l n="718">Inque hostem pariter ruerent, gressumque referrent.</l>
                <l n="719">Idem utrique animus, caedisque insana cupido.</l>
                <l n="720">Alter ab Iceno natus patre; regia cuius</l>
                <l n="721">Sponte sua extremi faciebant iussa Britanni,</l>
                <l n="722">Et Tule et rigido glacialis Hybernia coelo,</l>
                <l n="723">Oceano disiuncta procul: tamen ipse Caletum</l>
                <l n="724">Littora servabat custos, populosque regebat</l>
                <l n="725">Assuetos gladio pugnam committere et arcu.</l>
                <l n="726">Alter Rholonis proles fortissima Cimbri,</l>
                <l n="727">Imperio qui Leuxovios frenaret et armis,</l>
                <l n="728">Aulercosque et Nannetes: cui protinus uni</l>
                <l n="729">Pareret gens, Oceanum quae spectat et Arcton;</l>
                <l n="730">Gens assueta leves in gyrum flectere habenas</l>
                <l n="731">Assultantis equi et celerem convertere cursum,</l>
                <l n="732">Inque hunc, inque illum tela intorquere, facesque.</l>
                <l n="733">Latum illi pectus, impexaque barba, genaeque</l>
                <l n="734">Horrentes, rigidis adopertaque brachia setis:</l>
                <l n="735">Caedem oculis, caedem vultu, caedem ore minatur.</l>
                <l n="736">Rebus in adversis ad agendum pronus et audax,</l>
                <l n="737">Verborum longe parcissimus: unus avorum</l>
                <l n="738">Qui facta egregiis aequare ingentia factis</l>
                <l n="739">Vellet et in longum virtute extendere famam</l>
                <l n="740">Ipse suam, seros olim quae clara nepotes,</l>
                <l n="741">Ex se quod prodit, verum decus esse moneret.</l>
                <l n="742">Quin etiam, si quando hostes dare terga fugaces</l>
                <l n="743">Cogeret atque acri premeret vestigia planta,</l>
                <l n="744">Aequabat celeri Borealia flamina cursu,</l>
                <l n="745">Usque adeo pedibus velox et corpore pernix.</l>
                <l n="746">Ergo utrique suam nodis atque aere rigentem</l>
                <l n="747">Donat habere viris clavam, geminasque bipennes</l>
                <l n="748">Urbanus; placidoque haec insuper addidit ore:</l>
                <l n="749">His olim Carolus Libycos est usus in hostes;</l>
                <l n="750">Illius his etiam in pugnam comes irruit Eudon;</l>
                <l n="751">Quos animi virtus ingens, quos dextra, fidesque</l>
                <l n="752">Spectata egregii vinclo sociarat amoris:</l>
                <l n="753">Accipite ergo hilares et spes hinc discite vestras.</l>
                <l n="754">At postquam cessere retro, vacuique patebant</l>
                <l n="755">Unicuique aditus, dubius similisque timenti</l>
                <l n="756">Advenit ora ferens casto suffusa rubore</l>
                <l n="757">Arpinus Biturix, quo non formosior alter,</l>
                <l n="758">Nec iuvenem quisquam robustior; ille palaestram</l>
                <l n="759">Exercere agilem, longeque ad sidera discum</l>
                <l n="760">Mittere er aerias vectem intorquere per auras;</l>
                <l n="761">Quin etiam armatus sublimem ascendere saltu</l>
                <l n="762">Suerat equum, versoque super dare corpore gyros</l>
                <l n="763">Aerios, seque ipsum alta componere sella:</l>
                <l n="764">Rursus et in terram tergo revolutus ab alto</l>
                <l n="765">Defluere atque levi vestigia figere planta:</l>
                <l n="766">Has ergo effudit generoso pectore voces:</l>
                <l n="767">Non me quod ducibus credam, Sanctissime, tantis</l>
                <l n="768">Aequandum et primi dignum cui dentur honores;</l>
                <l n="769">His ego nec fastis, nec par aetate, nec usu</l>
                <l n="770">Rerum ullo aequandus, magnis heroibus addam:</l>
                <l n="771">Verum ut militiae duros perferre labores</l>
                <l n="772">Incipiam atque artes bellorum his nosse magistris,</l>
                <l n="773">Quicquid ero, tibi semper ero bellique domique.</l>
                <l n="774">Nam me nullus amor patriae, me nulla parentum,</l>
                <l n="775">Quos ego composui dudum tellure sub ima,</l>
                <l n="776">Cura subit, dubium coeptis quae avertat ab altis.</l>
                <l n="777">Praedia nec mea me mutare, urbemque pigebit,</l>
                <l n="778">Quam mihi decedens pater ipse reliquerat, auro;</l>
                <l n="779">Tu modo virtuti, si qua hoc in pectore virtus</l>
                <l n="780">Esse potest, laetus linguaque, animoque faveto.</l>
                <l n="781">Dixerat, at contra senior sic ore locutus.</l>
                <l n="782">O praestans animo iuvenis, praestantior actis</l>
                <l n="783">Evasure tuis, non te virtutis egentem,</l>
                <l n="784">Seu sit Arabs, seu Persa fugax, seu Turca, videbit.</l>
                <l n="785">Interea, nobis quem mater Iberia misit</l>
                <l n="786">Sithonia conceptum aura, Zephyroque tepenti,</l>
                <l n="787">Portet equus, pugna qui multum exercitus acri</l>
                <l n="788">Irruit in medias acies, equitumque catervas</l>
                <l n="789">Aggrediens, rediit spoliis ornatus opimis.</l>
                <l n="790">Haec Pater et stabulis promissum munus ab altis</l>
                <l n="791">Imperat educi; circum ille hinnitibus auras</l>
                <l n="792">Personat et crebris cavat ictibus ungula terram</l>
                <l n="793">Et frenos mandens spumas agit ore nivales.</l>
                <l n="794">Nunc parere manu doctus decurrit in orbes</l>
                <l n="795">Multiplices, seu dextra vocet, seu laeva ruentem:</l>
                <l n="796">Nunc etiam stabili firmans vestigia gressu,</l>
                <l n="797">Non secus ac scopulos, media constitit in acta,</l>
                <l n="798">Interdumque, vagae quoties laxantur habenae</l>
                <l n="799">In spatium, rapidus praetervolat Euros.</l>
                <l n="800">Mox ingens, abiegna, gravis superadditur hasta,</l>
                <l n="801">Quam gelidae summis in verticibus Pyrenes</l>
                <l n="802">Expositam Boreae millesima viderat aestas.</l>
                <l n="803">Haec, inquit, Capeti numquam frustrata vocatus,</l>
                <l n="804">Cum res Gallorum primus sibi vindicat armis,</l>
                <l n="805">Et Senonas, Rhemosque iugo subiungit eodem:</l>
                <l n="806">Vade age et aeternum factis fer ad aetera nomen.</l>
                <l n="807">Sustulit inde sacrae decus inviolabile dextrae,</l>
                <l n="808">Inque crucis speciem circumtulit. Ilicet omnes,</l>
                <l n="809">Deletis animo maculis iuvenesque, senesque</l>
                <l n="810">Discessere illinc, seque ad sua tecta tulerunt;</l>
                <l n="811">Inque vicem crebris acuunt hortatibus iras:</l>
                <l n="812">Totaque concepta flagrant praecordia flamma.</l>
                <l n="813">Omnibus idem animus crudelem excindere gentem,</l>
                <l n="814">Ulcisci scelera et Solymos exolvere duro</l>
                <l n="815">Servitio, populisque piis afferre salutem.</l>
                <l n="816">Gallorum extemplo cunctas it fama per urbes,</l>
                <l n="817">Decretum in Turcas bellum: passim arma parari:</l>
                <l n="818">Certos esse, quorum invictissima virtus</l>
                <l n="819">Excierit forteis tanta ad certamina Gallos.</l>
                <l n="820">Nec minus Italiae postquam pervasit ad oras</l>
                <l n="821">Nuntius atque avidas laetis rumoribus aures</l>
                <l n="822">Complevit populis, quos fida Britannia, quosque</l>
                <l n="823">Dives opum et praestans animis Germania nutrit,</l>
                <l n="824">Certatim expediunt et se belloque, viaeque</l>
                <l n="825">Iniussi accingunt; hic nervum explorat et arcum,</l>
                <l n="826">Hic ocreas multo circum squallore, situque</l>
                <l n="827">Perpolit obductas, galeamque ex aere nitentem</l>
                <l n="828">Induit atque humeris loricam obtendit; aduncaeque</l>
                <l n="829">In gladios abeunt falces, abit omnis in enses</l>
                <l n="830">Vomis et alterni revomunt sua flumina folles,</l>
                <l n="831">Dum passim innumerae positis incudibus urbes</l>
                <l n="832">Tela novant, saevaque acuunt mucrone sagittas</l>
                <l n="833">Atque hastis, iaculisque addunt inamabile ferrum.</l>
                <l n="834">Et spes quisque suas accendere promptus et acer</l>
                <l n="835">Castigare moras, socios hortatur et urget.</l>
                <l n="836">Quae nos desidies, quae mollis inertia lentos</l>
                <l n="837">Detinet atque Asia iamdudum avertit opima?</l>
                <l n="838">Sunt vestes, sunt arma illic, sunt plurima equorum</l>
                <l n="839">Armenta et nusquam argenti vis maior et auri.</l>
                <l n="840">Haec illi, quos Belga pater collegit in unum,</l>
                <l n="841">Belga Deo gratus, sed longe audacior aequo,</l>
                <l n="842">Quemque animi, non certa ducis praestantia raptim</l>
                <l n="843">Duceret, inque acres cupientem impellere hostes.</l>
                <l n="844">Ille igitur festinus iter dum praecipit et se</l>
                <l n="845">Primus agit, vulgo accurrunt, exercitus ingens</l>
                <l n="846">Augetur magis atque magis, quascumque per oras</l>
                <l n="847">Fert gressum, innumeris viduat cultoribus agros;</l>
                <l n="848">Inclyta quos eadem raptabat in arma voluntas.</l>
                <l n="849">Parte alia misti populis comitantibus ibant</l>
                <l n="850">Heroes, supraque omnes capita alta ferebant</l>
                <l n="851">Illustres, veluti sparsa inter nubila quondam</l>
                <l n="852">Coelestes splendent radiis fulgentibus ignes;</l>
                <l n="853">Maiores ignes, primaque in nocte micantes.</l>
                <l n="854">Quos aliquis forte aspiciens. Quas, inquit, in oras</l>
                <l n="855">Hos iuvenum flores, hodie, mea Gallia, mittis?</l>
                <l n="856">Et Ver ipsa tuum primum nunc demis ab anno,</l>
                <l n="857">Heroum dum te tantorum robore nudas?</l>
                <l n="858">Quo sine quis fines nostros tueatur, opesque?</l>
                <l n="859">Contra alius. Nescis quam sit foecunda virorum</l>
                <l n="860">Gallia, vel sumptis quantae virtutis in armis.</l>
                <l n="861">Vanaque formido te decipit et tamen istum</l>
                <l n="862">Terrorem Deus infidos avertat in Afros:</l>
                <l n="863">Gallorumque decus laetis successibus auctet.</l>
                <l n="864">Quod fore non dubiis sperat mens provida signis.</l>
                <l n="865">Nam quis nunc tantis obsistere viribus ausit?</l>
                <l n="866">Ipsi Asiam infidi properent nisi dedere Turcae,</l>
                <l n="867">Undabunt subito madefacti sanguine campi,</l>
                <l n="868">Omniaque iniecti flagrabunt oppida flammis.</l>
                <l n="869">Sed tamen immensum miseris terraque, marique</l>
                <l n="870">Instar iter: tranandi amnes: superandus Amanus:</l>
                <l n="871">Expugnandae artes: bellum cum gente gerendum</l>
                <l n="872">Infesta et numquam quae fessa laboribus ullis,</l>
                <l n="873">Abstulit, invicti quaecumque habuere Quirites.</l>
                <l n="874">Haec ille atque alii pagos et compita circum</l>
                <l n="875">Dum iactant eadem secum repetuntque, vicissim,</l>
                <l n="876">Ipsae etiam inter se nuptae, innuptae puellae</l>
                <l n="877">Et fractae longa iamdudum aetate parentes</l>
                <l n="878">Templa adeunt, reditumque suis et laeta precantur</l>
                <l n="879">Eventa, ac multis onerant altaria donis.</l>
                <l n="880">Post autem coram aggressae natosque, virosque,</l>
                <l n="881">Quaeque suum, tristi discedere voce queruntur.</l>
                <l n="882">Nate meae quondam spes magna et sola senectae,</l>
                <l n="883">Ecquis praeterea miseram solabitur? Ecquis</l>
                <l n="884">Ipse suis manibus morienti lumina claudet?</l>
                <l n="885">Tu tamen incolumis (precibus Deus annuat aequis)</l>
                <l n="886">Cum Solymam ingressus positas veneraberis aras,</l>
                <l n="887">Atque animo supplex sancto advolvere Sepulchro,</l>
                <l n="888">Nate, patris (si iusta peto) matrisque memento.</l>
                <l n="889">Haec illa. At contra coniux iuvenem complexa maritum</l>
                <l n="890">Si qua tenet, mediis interserit oscula verbis,</l>
                <l n="891">Inque sinum lachrymas fundens affatur euntem.</l>
                <l n="892">Nam cur me miseram, desolatamque relinquis?</l>
                <l n="893">Cur cupidam tecum non advehis? Ipsa laborem</l>
                <l n="894">Ferre viae, saevosque aestus et frigora possum.</l>
                <l n="895">Nil grave, quod tecum patiar, mihi cesserit umquam;</l>
                <l n="896">Sim modo iuncta comes lateri; sim debita lecti</l>
                <l n="897">Pars et cura tui: te sarcina fida levabo:</l>
                <l n="898">Te sequar et pro te saevis mea pectora telis</l>
                <l n="899">Opponam, quotiens inimica in castra fereris.</l>
                <l n="900">At proceres, iamdudum armis, rebusque paratis</l>
                <l n="901">Quisque suis, postquam sacris de more litarunt,</l>
                <l n="902">Unanimes movere loco fulgentia signis </l>
                <l n="903">Agmina et instructas ad sancta incoepta cohortes.</l>
            </div1>
        </body>
    </text>
</TEI>